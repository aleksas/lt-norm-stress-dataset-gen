Broliai seserys, imkit mane ir skaitykit
Ir tatai skaitydami permanykit.
Mokslo šito tėvai jūsų trokšdavo turėti,
Ale to negalėjo nė vienu būdu gauti.
Regėti to norėjo savo akimis,
Taip ir išgirsti savo ausimis.
Jau nūn, ko tėvai niekada neregėjo,
Nūn šitai vis jūsump atėjo.
Veizdėkit ir dabokitėsi, žmones visos,
Šitai eit jūsump žodis dangaus karalystos.
Maloniai ir su džiaugsmu tą žodį priimkit,
O jūsų ūkiuose šeimyną mokykit.
Sūnūs, dukterys jūsų tur tatai mokėti,
Visa širdžia tur tą Dievo žodį mylėti.
Jei, broliai seserys, tuos žodžius nepapeiksit,
Dievą Tėvą ir Sūnų sau mielu padarysit
Ir pašlovinti po akimis Dievo būsit,
Visuose daiktuose palaimą turėsit.
Šituo mokslu Dievą tikrai pažinsit
Ir Dangaus karalystosp prisiartinsit.
Neužtrukit, broliai seserys, manęs skaityti,
Jei pagal valią Dievo norit gyventi.
Jei kas šventą giesmę nor giedoti,
Mane po akimis savo tur turėti.
Dieną ir naktį prieg savęs mane laikykit
Ir niekada manęs nuog jūsų neatmeskit.
LAUKAS, kelias, pieva, kryžius,
Šilo juosta mėlyna,
Debesėlių tankus ižas
Ir graudi graudi daina.
Bėga kelias, ir berželiai
Linksta vėjo pučiami;
Samanotas stogas žalias
Ir šuns balsas prietemy.
O toliau – paskendęs kaimas,
Tik žirgeliai tarp klevų –
Šlama liepos tokia laime,
Tokiu liūdesiu savu.
Tik sukrykš lyg gervė svirtis,
Sušlamės daina klevuos...
Gera čia gyvent ir mirti!
Gera vargt čia, Lietuvoj!..
VIENAS kraujo lašas būt tave nuplovęs,
O varge jo vieno tu pasigedai,
Nors stiprybę sėmėm iš didžios senovės –
Liko netesėti mūsų pažadai...
Vienų vienas žodis būt tave apgynęs,
Bet varge jo vieno tu pasigedai,
Nors visi žadėjom mirti už tėvynę –
Liko netesėti mūsų pažadai...
IŠSIŽADĖS tėvai, tauta išspjaus,
Draugai ir mylima apleis – pravirksi vienas,
Ir niekas nesupras, ir niekas neužjaus,
Kai eisi vienišas į klaidžią mėnesieną,
Kančia ir vienuma lydės tave
Ir taip prislėgs nostalgijos bežadis ūpas,
Jog tu prakeiksi dangų, žemę, pats save
Ir sielvarto graudaus neištariančias lūpas.
Bus ir lakių akimirksnių, kurių
Tave atstūmę nepajėgs sapne sapnuoti –
Jie tau atpirks bangų ir sūkurių
Į šiupulius sutrupintą svajonių valtį...
Prabiltum – akmenys tau, rodos, aimanuotų,
Bet tik jauti bežadę vienumą ir šaltį...
Miškan, būdavo, eini – tai net akį veria;
Vat teip linksmina dūšią, ažu širdies tveria,
Kad net, širdžiai apsalus, ne kartą dūmojai:
Ar miške aš čia stoviu, ar danguj, ar rojuj?!
Kur tik žiūri, vis gražu: žalia, liekna, gryna!
Kur tik uostai, vis miela: giria nosį trina!
Kur tik klausai, vis linksma: šlama, ūžia, siaudžia!
Ką tik jauti, vis ramu: širdį glosto, griaudžia!
Minkštučiukai samanų patalai ištiesti
Galvą in save traukia ir liula užliesti.
Uogienojai kaip rūtos kelmais kelmais želia,
Juodas, raudonas uogas išsirpusias kelia.
Ant žalio, rausvo, balkšvo dugno taškai grybų
Terp medžių marguliuoja iš savų sodybų.
Voveruškų leikelės kur ne kur pro plyšį
Iš po samanų marškos sarmatlyvai kyši.
Čia paliepių torielkos po mišką išklotos,
Čia kiauliabudės pūpso lyg pievos kemsotos,
Čia po eglėm šeimynom sudygę ruduokės,
Čia pušyne iš gruodo išauga žaliuokės,
Čia rausvos, melsvos, pilkos ūmėdės sutūpę, –
Linksmutės, gražiai auga, niekas joms nerūpi.
Čia kazlėkai pakrūmėm ant piemenų tako
Tartum kupkeliai kniūpšti, kaip Mickevičius sako.
Čia nemunės iš kelmo, lepšiai terp alksnyno,
Čia šalpjonai terp stuobrių dygsta iš skiedryno,
Čia musmirės raupuotos, veršakiai gleivėti,
Čia grybai ir šungrybiai, vardais nežymėti.
Anei jų žmonės renka, anei žvėrys graužia,
Jėg bėgdami par mišką galvijai išlaužia,
Arba patys savaimi suglebę supūsta, –
Iš jų trąšos želmenim aplinkom išplūsta.
Ė iš visų viršesnis auga baravykas,
Valig dainuškos žodžių – „grybų pulkaunykas“:
Platus, storas, paspūtęs, lyg tartum užklotas
Ant kieto, drūto koto bliūdas palivotas.
Greit auga, ilgai esti giminių visokių:
Paąžuolių, raudonikių ir kitų kitokių.
Žibuoklių kvapas ore plauko,
Nors pievoj jų ir nematyti.
Naktis nusviro jau ant lauko.
Žibuoklių kvapas ore plauko...
Naktis tylioji žino daug ko,
Bet ko, – negali pasakyti...
Žibuoklių kvapas ore plauko,
Nors pievoj jų ir nematyti...
Šypsodamos skina ji rūtą,
Šypsodamos pina kasas, –
Šią naktį bernelio yr būta.
Šypsodamos skina ji rūtą...
Tyliau... Sužinos – tai pražūta...
Bet kaip sužinos, tai ir kas?
Šypsodamos skina ji rūtą,
Šypsodamos pina kasas...
Ugniaspalvės aguonėlės
Po rugius visur liepsnojas,
Lyg išklydę rojaus vėlės,
Ugniaspalvės aguonėlės...
Visas kraštas – vienos gėlės!
Ar čia žemė, ar čia rojus? –
Ugniaspalvės aguonėlės
Tik liepsnojas, tik liepsnojas...
Žeme pavasarių saulėtų,
žeme rugiagėlių žydrų,
žeme saulėlydžių žvaigždėtų,
gėle saulėtekių tyrų!
Nemuno kloniai,
kloniai žali.
Platūs krantai smėlėti.
Upe svajonių,
upe gili –
plaukti, atrast, mylėti!
O vieversėli vieversėli,
pilkas grumsteli lygumų,
tavo plasnojantį šešėlį
saulė užlieja žalumu!
Nemuno kloniai,
kloniai žali.
Platūs krantai smėlėti.
Upe svajonių,
upe gili –
plaukti, atrast, mylėti!
Mylėk,
kada kvepia žiedai.
Mylėk,
kada siaučia pūga.
Mylėk.
Tokią žemę radai.
Užliek
viską meilės banga.
Mylėk.
Ko išblyško veidai?
Mylėk.
Temsta žvilgsnis staiga.
Mylėk.
Jei nutrūko styga,
tikėk:
tai tik skausmo aidai.
Mylėk!
Širdį lyg taurę
nešk gilioj padangėj –
degančią taurę
kančios ir liepsnos.
O! tai tavo akys šaukia,
lūpos tebelaukia
manęs.
Girdi? –
Ilgesio kelias,
baltas kelias plyti,
žvaigždės lyg vėtrungės
plakas nakčia...
Dar sugrįši lyg šešėlis
ten, kur žydi gėlės
rasotoj aušroj.
Mylėk,
kada kvepia žiedai.
Mylėk,
kada siaučia pūga.
Mylėk.
Tokią žemę radai.
Užliek
viską meilės banga.
Mylėk!
Širdį pakėlęs,
nešk gilioj padangėj,
meilės ieškodamas,
meilės vienos.
Auštant
baltos upės plaukia.
Žmonės tebelaukia
meilės manos.
Mane pašaukė žemėje gimti
Mano protėvių kraujo jėga,
Mane saulė žadėjo auginti,
Šviesti kelią žvaigždynai degą.
Mane neški per meilę, per mirtį,
Gaivalingoji žemės jėga.
Nuakėtojo lauko platybėj
Man po kojų šventi pelenai,
Žiburėliai sodybų sužibę
Akyse ir širdy amžinai.
O juose aš palaimintą viltį
Suieškojęs į giesmę dedu –
Tegu lūpas išdžiūvusias vilgys
Amžinųjų šaltinių vanduo.
Jie ištryškę iš žemės krūtinės,
Ištekėję iš mano tautos,
Lyg pavasario pirmas griaustinis
Sielai niekad nurimti neduos.
Ji man liepia, man liepia gyventi,
Gaivalingoji žemės jėga.
Ir man kraujas nustoja sruventi –
Jis, kaip šėlstanti upės vaga,
Mane neša per meilę, per mirtį
Įsiūbuota, putota banga.
Aš, pravertęs dobilienos plutą,
Tūkstančius pėdų po ja randu,
Kiekvienoj vagoj senolių būta,
Neišplovė jų nei laikas, nei vanduo.
Ir tėvai jom eidami neklydo,
Nepaklydo tarpe džiaugsmo ir kančių.
O dabar ir aš savąsias pėdas –
Ainių kelrodį – velėna užverčiu.
Svetimojo židinio ugnelė
Visą vakarą šalta ir nelinksma.
Jos lazdėjime man gaisro dūmai kelias,
Šviečia bėgliui tėviškės liepsna.
Vis nešuosi kruviną pašvaistę,
Vis apkrinta galvą pelenai.
O geriau užkloki, sniego skraiste,
O geriau užgriūkite, kalnai.
Be tėvynės negaliu sušilti
Svetimojo židinio liepsna,
Be tėvynės ir gyvent, ir mirti
Visoj žemėj vietos negana!
Tu nežiūrėk, mama, pro langą
Už horizonto taip liūdnai –
Ten ne tau liūliuoja ir ne tau ten ošia
Žilųjų marių žili vandenai.
Tu nežiūrėk, mama, pro langą
Į gilų dangų, mėlynas dausas –
Ne ruduo šios žemės tau kasas supynė,
Ne ruduo šios žemės ir išpins kasas.
Tu nežiūrėk, mama, pro langą:
Vieškeliu ne tavo eina ilgesys,
Ir tas senas kryžius ne tave vadina,
Ir baltųjų paukščių juodas debesis.
Aš pasaulio šviesios karalijos
Nemačiau niekada, niekada –
Juodos rožės ir juodos lelijos,
Ir daina vyturėlio juoda.
Juodos vyšnios apkrito man veidą,
Juodos dienos man širdį apkris,
Kol iš sutemų tolimas aidas
Pasigirs veriant nakčiai duris.
O naktie, o stebuklų pasauli,
Per tave, per tave aš einu,
Per tave aš nešu juodą saulę,
Ją iškėlęs iš skausmo dienų!
Nematysiu saulėleidžių aukso,
Nematysiu akių mylimos
Ir aušros, ir aušros nesulauksiu
Šituos aklo likimo namuos.
Žydi obelys, jaunos ir gražios,
O žvaigždes kažkas keikia – girdžiu,
O rankas kažkas alpdamas grąžo:
– „Niekada neregėsiu žvaigždžių ...“
Kur tos žvaigždės, kur jos, sidabrinės,
Kur mirgėjimas jų nuostabus,
Ar ir jūs neregėjot žydrynės,
Kad suklupot prieš žemės stabus? ..
Prieš vaivorykštės šventę nepuolat,
Nesimeldžiate žiedui baltam –
Prieš stabus, nepažįstami broliai,
Pasiklydot pasauly šviesiam ...
Man pasaulio šviesios karalijos
Neregėt niekada, niekada, –
Ne stabam: žvaigždėm, rožėm, lelijom
Tegu skamba ši mano malda.
Šaukiu aš tautą, GPU užguitą
Ir blaškomą it rudenio lapus,
Į naują vieškelį, į naują buitį,
Kur niekad šiaurūs vėjai neužpūs.
Šaukiu lietuvį burtis prie lietuvio
Ir gyvą širdį prie gyvos širdies,
Kad tamsiame vidurnakty nežuvę
Pakiltų rytmečiui gyventi ir žydėt!
Iš sutemų, iš prieblandų išeikit,
Uždekit naują ugnį širdyse,
Vergams palikit vargo naktį klaikią! –
Šaukiu aš jūsų protėvių dvasia.
Šaukiu aš tautą, žemės pėdoj gyvą
Ir vyturėlio rytmečio maldoj,
Ir žydinčią, kaip žydinčių alyvų
Panemunių sodybose žiedai.
Šaukiu pavasario pilkų vagų artoją –
Tegu lig saulės kyla jo daina!
Tegu laukai, tegu miškai kartoja:
Gana tulžies, gana mirties, gana!..
Šaukiu aš darbo rankų milijonus
Įsupt naujam darbymečiui varpus...
Į naujo džiaugsmo klėtis, naujo derliaus kluonus,
Ne kalinio namus, ne liūnus, ne kapus.
Šaukiu vardu aš jūsų vargo žemės,
Balsu piliakalnių ir pievų, ir miškų:
Nekeršykit, kad karštos kraujo dėmės
Nekristų prakeiksmu ant jūs vaikų vaikų.
Šaukiu iš amžių: – Ateities nevertas,
Kas dabarties nedrįso tautai nešt,
Kas posūnių žaizdas, širdy atvertas,
Išdegino liepsna veidmainiškos ugnies.
Šaukiu balsu tėvų dievų ramovės
Ir jūsų krikšto atgaila šviesia:
– Stovėkit amžiais čia tvirti, kaip saulė stovi! –
Šaukiu aš jūsų protėvių dvasia.
Mano tėviškės tolimos liepos,
Mano tėviškės sodai balti,
Pasakykit, kada jūs man buvot
Prie širdies taip arti?
Aš jaučiu jūsų žydintį kvapą,
Aš kaip gyvas visur jus matau,
Ir kiek jūsų, be rudenio lapų,
Kiek dienų man nukrito, skaitau.
Man jūs gaudžiate tartum vargonai
Ir sapne, ir darbe, ir maldoj,
Ir aplink, kai sustoju kelionėj, –
Krinta jūsų žiedai.
Mano tėviškės tolimos liepos,
Mano tėviškės sodai balti,
Pasakykit, kada jūs man buvot
Prie širdies taip arti!..
Kažkur saulė, kažkur ūkas, kažkur žalios girios gaudžia,
Kažkur žydinčios pakrantės, kažkur žemė kruvina –
Ypatingai, ypatingai, ypač mano širdį spaudžia
Atminimuose paklydus tėviškės laukų daina...
Ir einu tolyn kaip vaikas, mielą motiną praradęs,
Be takelio ir be kelio kryžkelėm didžiom einu,
Kaip gimtų namų pakluonėje audros išrautas medis,
Niekur niekur neprigijęs, gyvenu negyvenu.
Ypatingai, ypatingai, ypač vienų vieno trokštu –
Kad pavargus nepriglaustų mūsų svetimi kapai,
Kad išvysčiau saulę tekant ant baltų Pažaislio bokštų
Ir kaip gaudžia aleliuja Kauno Katedros varpai.
tirpsta suodinas sniegas bejėgis nuo pylimo krenta
vos atsispiria miegui pajuodęs kapų orkestrantas
prie pažliugusio kelio liepsnoja pirmieji kikiliai
širdį žlugusią gelia tai tie, kur giedojusie, tyli
lesa atmintį paukštis ir lesdamas pats akmenėja
ką per sapną prišauksi guodėją mane, apgynėją?
nebepamenu sapno o klūpau to sapno pakojy
ar aukojimo slapto aukoju? mane tu aukoji?
šitą suodiną sniegą tą sapną, kur krentam ir krentam
šitą vienišą jėgą bejėgę, beprasmę, bekrantę?
kol tą žodį rašiau, sudūlėjo voratinklio siūlas
supelijo vaiduoklis, nutilo jo fortepijonas
nusileido drugys rašaluotais sparneliais ant siauro
išaugtinio mokyklinio suolo, galinio ir juodo
juodulys strazdanotas, šokuojantis parko žolėj
giesmininkas ir vaikas jo giesmininkėlis
įžūliai uodegėlę iškėlęs, įkvėpki giliai
ir nueik akmenais, tarp lėvenžolių ženk pašaknėliais
vandeniniai, smilginiai, užkimę strazdai
išilginės jų fleitos tenai, kur buvai, skersakiuoja
viskas buvo ne ten, viskas buvo ne taip
sapnavai prie Lėvens, kaip vaikai gaudot rankomis kuojas
kaip, atvėsus orams, įsiminga plevėsos ežiai
šmirinėję šaligatviais, strazdą ir drugį apsninga
viskas buvo ne taip, viskas buvo gražiai
ant auksinio voratinklio supos, nutrūko ir dingo
Siela,
ar tau nelinksma,
Siela,
likai viena.
Štai ir
turėsi dingstį
Švęst per
naktis ir dienas.
Supsies,
tįsosi tingiai,
Saulė tau
švies žema.
Siela,
juk tau patinka –
Žodžių
graudžių žiema.
Ausi
tylėjimo tinklą,
Lauksi,
ir bus gana,
Kol išauš
ypatinga –
Tavo
gimimo diena.
Pabudęs nuo lempos šviesos,
Linksmai išsižios užtrauktukas
Ir meiliai nusišypsos
Mažais geležiniais dantukais.
Kai sniegas už lango gilės,
Tau paukščiai mojuos pirštukais.
Kai niekas Tavęs nemylės,
Tave pabučiuos užtrauktukas.
Spintelėj sagos barškės,
Drebės sušalę pieštukai,
Nuogi dėželėj gulės
Ir tyliai juoksis degtukai.
Kai sniegas už lango gilės,
Tau paukščiai mojuos pirštukais.
Kai niekas Tavęs nemylės,
Tave pabučiuos užtrauktukas.
Tyloj laikrodėlis tiksės,
Galvoj jam suksis ratukai,
O tavo stalčiuj krebždės
Nauji maži užtrauktukai.
Tu atėjai – ir tūkstančiu laiškelių
Kaip žemė aš iškart sužaliavau.
Tu atėjai – ir aš upelėm,
Plačiaisiais ežerais sualsavau.
Ir, rodos, aš – pušis, ir garbana žalia
Nušluostau ašarą nuo debesėlio veido.
Ir saulėje plasnoju dulkele,
Ir žemėn tarsi grūdas gimti nusileidau.
Kaskadom saulės tu mane užtvindei.
Dabar – apsvaigusią – kur nori, vesk ar nešk.
Kažkas visas gėles išdraikė ir sumindė.
Pasaulyje tik saulė, tu ir aš.
Tu – mažutė, tu telpi visa
Į Čiurlionio karalių delnus...
Tu – riekelė duonos kasdieninės
Ant pasaulio vaišių pilno stalo...
Tu ant gaublio – mažas lopinėlis,
Žalgirio šarvų plieninis žvynas.
Pirčiupio liepsnos ir kraujo ženklas.
Ežerų dangaus tyriausias lašas.
Žalias rytas ant pilkų arimų,
Spindulių lietus aikštės erdvėj.
Tu – ant gaublio – padūmavęs gintaras
Su pušies kvapu ir kraujo atšvaitu...
Tiktai mūsų meilėj – tu didžiulė.
Mūsų delnuose – tu nesudeginama.
Mūsų ilgesy – brangiausia pasaka.
Mūsų akyse tu – saulės kraštas.
Čia kelio pradžia, kur klevai
Skamba savo šakom ir lapais. Kur žydi
Ramybe ir jaukumu kvapios bulvės melsvai...
Ne rūkas – tai gervės miega.
Ne vėjas – tai žemė alsuoja.
Aš nepamiršiu nieko...
Pasklidęs toli vasarojus
Tamsiom vilnim priartėja...
Kieno čia šešėliai klajoja?..
Galulaukėj šūkauja briedžiai...
Mėnulis obuoliu supasi...
Klevai karštą kaktą paliečia...
Vis tiek man, prie kokio medžio žaibas mane pakirs…
Čia kelio pradžia. Ir niekas,
Niekas manęs nuo žemės tos
Neatskirs.
Aš – eglė tavo tylinčių miškų.
Aš – gyvas lašas tavo upių srauto.
Dainuojanti smiltis, prie žiemkenčio prigludus,
Sušildyta jo ištvermės ir kraujo.
Užtvenkus vyzdžiuos veriančias naktis,
Sulaikius lūpose laukinį skausmo gūsį,
Tave regiu, iš nuostabos pritilusi,
Pro tą balandžio žydrastiklę liūtį.
Laikyk mane, laikyk mane stipriai!
Ir daug tu reikalauk – tarsi iš kario.
Nuo savo ašaros pirmos, nuo pirmo juoko –
Ligi minties šešėlio paskutinio –
Tavo.
Neužpūsk pienės pūko,
Kaip žiburio neužpūsk –
Tą besaulį vidudienį.
Saulė, mėnuo ir žvaigždės –
Visi jie pasislėpė danguje.
Tik dulsvas pienės pūkas
Kaip mažas žiburys
Liko vienas
Pritilusiam dideliam lauke,
Nuūžus vėtrai, pratrūkusiai liūtim ir smėliu.
Liko tik pienės pūkas
Didelėj, sunkiai alsuojančioj žemėj...
Neužpūsk pienės pūko,
Neužpūsk...
Pasakyk, iš kur tu atėjai,
asiūkli, iš kokio tūkstantmečio
tavo šaknys kvėpuoja po
mano kojom?
Ko geidei iš saulės ir perkūno?
Kokią žinią atnešei perduoti –
kokį perspėjimą – šiam pavasariui?
Pluke baltoji, vėsi kaip rasa,
lengva kaip žvaigždės atodūsis –
mažyte sidabro aušra – pluke...
Laukinė ir laisva, nepažįstanti
rankų – jų glamonės ir išdavystės,
virpanti paukščio giesmės
ritmu, nuolanki pavasario
liūčiai, išdidi nesuteptu
baltumu –
pluke, kaip mums tavęs
neprarasti?
Šventiškai ugninė –
purpuro soste –
tulpe raudona –
mūsų karštligės atspindy –
mūsų kraujo balse –
nuoga kaip žaizda - - -
Kaip tave paliest,
kad nesuriktum iš skausmo?
Kuo pagirdyti,
kad neužgestum nepragyvenusi
tau skirto laiko?
Lietus laukimas laimė lelija liepų
svaigus kvepėjimas –
viskas telpa į tavo trumpą vardą.
Lengva
eiti prieš vėją –
nes ugnis dar gyva mumyse
šimtus metų – nuo anų laužų.
Pulsuoja šaltinis,
kai delnu palieti žemę.
Lekia paukštis
tavo danguje.
Laimingas,
kas išeina
su tavo vardu lūpose.
Senolėj girioj, už raisto,
gyvena augalas keistas –
žaliom vėduoklėm lapoja.
Žaliom vėduoklėm lapoja
ir žiedą padovanoja
vasaros nakčiai šviesiausiai.
Vasaros nakčiai šviesiausiai,
kai dega laužai, kol išaušta,
kai laumė lelijom prausias
ir šnabžda tyliai į ausį
mažiems, dideliems – visiems:
„Atsigerk iš miško versmės
ir būsi vaikas žvaigždės.
Ir būsi vaikas žvaigždės.
Ir papartis tau pražydės,
ir papartis tau pražydės.“
Jeigu tu ateisi,
Tai ateik kaip saulė.
Ir tokia skaisti,
Ir tokia karšta.
Volunge aš perlėksiu pasaulį,
Spindulių tavųjų nušviesta.
Viską rasiu, viską aš panešiu
Su tavim lyg ant pavasario sparnų.
Mažesnės tavęs – išmėtytos po grašį –
Aš nepriimu – nedalinu.
Jei ateisi,
Tai kaip saulė tik ateik.
Ir tokia skaisti,
Ir tokia šventa.
Jei ne saulė tu, jei vario moneta, –
Nesiartink! Man tokios nereik.
Tu sakai – aš be saiko?.. Tegu.
Jau vis tiek niekad jo neturėsiu.
Jeigu verksiu – bus ašaros metų ilgų,
Jeigu juoksiuos – tave užkrėsiu...
Tu sakai – aš be saiko?.. Tegu.
Te kas moka – matuoja, sveria.
Dovanų jeigu turi smulkių,
Tegu duoda... kaip tikra, gera...
Negaliu tankumynuose dust, –
Tegu saulė verčiau apakins!
Kas yra – gal išbėgs per kraštus,
Ko nėra – ugnimi neišdegins.
...Tvinsta kovo putotas vanduo. –
Taip. Besaikei teko man gimti.
Atmatuoto – nemoku duot.
Atmatuoto – nemoku imti.
Ar jūs bent kada pasižiūrit,
Kaip sliekas keistai gyvena? –
Kasdien juodą žemę purena,
O traktoriaus jokio neturi.
Norėtum – juk būna taip – tu
Prasmegt skradžiai žemę – deja!
O sliekas lengvai it lietus
Be grąžto prasmenga į ją.
Pirkau traktoriuką žaislinį
Ir slieką įkėliau kabinon,
Pabėgo nė nepadėkojęs, –
Nemoka vairuot gal, galvoju.
Aš net nežinau, ar jis moka
Miegoti, ar moka jis šokti?
Ar laikraštį moka skaityti?
Ar moka jis pasirašyti?
Ar matė jis Vilnių ir Kauną?
Pasenęs ar pensiją gauna?
Gali tad sakyt – apie slieką
Aš nežinau beveik nieko.
Žinau – jis patinka žuvelėms,
Tačiau ar patinka jos jam?..
Ir tu, vandenyne laiveliui
Apvirtus, patiktum kai kam...
Kažin ar tai būtų smagu,
Jei milžinas koks į dėžutę
Tave įsikišęs sušuktų:
„Kazy! Bėgam gaudyt ryklių!..“
Tad leiski ir sliekui gyventi,
Jeigu po lietaus daug randi –
Gal jie į Dainų renkas šventę,
Tik tu tų dainų – negirdi...
Rytoj tave aš išlydėsiu,
Rytoj išplauks balti laivai.
Tau dainą saulėtą įdėsiu,
Kurią tik vakar dainavai.
Ar lietūs, ar vėjai,
Ar saulės per daug, –
Mylėk, kaip mylėjai, mylėki ir lauk!
Audras nugalėjęs, sugrįžki, atplauk –
Mylėk, kaip mylėjai, ir lauk...
Rytoj ranka aš tau pamosiu,
Rytoj išplauks balti laivai.
Tau meilės dainą dovanosiu,
Kurią tik man tu dainavai.
Rytoj krantinėj aš liūdėsiu,
Rytoj išplauks balti laivai.
Aš tavo ilgesiu tikėsiu,
Kurį sugrįžęs dainavai.
Ištiško geltona
Šviesa danguje,
Ir plaukia giedodamos
Žuvys į ją.
Raudonas ir žalias,
Kuprotas kaip krabas
Pašoka į viršų
Lietuviškas kraštas.
Kol rūstūs peizažai
Apanka erdve,
Kol medžiai žalia
Apsitraukia žieve, –
Žemelė po šviesuliu
Šildo pečius
Ir išveda šviečiančius
Jūrų paukščius,
Garuodama myli,
Raudona visa,
Ji žiūri į milžinus
Debesyse –
Ir sukasi – lekia
Amžių versmėj –
Geltoni pasauliai,
Žali vieversiai.
Stačios akys medinių dievukų –
Ar ne mano,
Ne tavo akys?
Kaip arti jūs,
Protėviai mano!
Iš kelinto šimtmečio pėdus
Drasko vėjas nuo stogo?
Pėdos, pėdos,
Pėdos ir pėdos –
Žmonės
Ir jų dievai
Sustojo.
Tokios varnos,
Varnėnai
Juk buvo
Ir penktam, ir dvyliktam amžiuj.
Senis rudžiui sukalė būdą,
Rudžio balsas rudas ir amžinas.
Kaip arti jūs,
Protėviai mano!
Ganė karves
Ir kinkė arklius,
Kiek vaikų
Ir žirnių pasėjo.
Gerkit.
Melskitės.
Melskitės.
Gerkit –
Į mane kaip į žemę suėję.
Jūrą, šviesią, bekraštę, dovanų tau nešu,
baltą baltą žuvėdrą, ir sakau, kad gražu,
Jūrą, šviesią, bekraštę, kurios nematau,
baltą baltą žuvėdrą dovanoju aš tau,
Jūrą, šviesią, bekraštę, kurios net nėra,
baltą baltą žuvėdrą, tai svajonė žydra,
Tai pirmavaizdis sielų, nors tu nematai,
bet plasnoja ir spindi žemai ir aukštai.
Viskas jauna ir tikra ne čia, o tada,
kai ateina ugnies ir vandens valanda,
Kai tatai, kas aplink, su tavim susiliečia
ir pažadina sielą, ir, žemę praplėtę,
Ima siausti ir šokti melodijų pynės,
tamsiai melsvos, smėlėtos, o gal sidabrinės.
Lieka beržas,
Kad niekad
Neskriaustum.
Jo žiedai
Didesni
Nei vaikystėj.
Lieka sapnas
Ir laukas
Su akmeniu.
Į kurį tu
Nusimušei
Koją.
Dievas irgi
Per lauką
Tą ėjo.
Lieka viskas,
Kas atmena, miega,
Sapnuoja.
Lieka vėjas
Ir radijo
Ūksmas.
Viskas lieka,
Tik aš
Nelieku.
Ne dėl to
Aš buvau
Čia atėjęs.
Grįžtu namo, kol saulė dar nenusileido,
Kol dar matau šešėlį savo kelyje,
Nenusibrauksiu prakaito sūraus nuo veido
Ir nebandysiu atsidust pakelėje.
Padėk man, Viešpatie, nesibijau pavojų,
Neieškau dvasiai poilsio, kūnui atgaivos,
Kelionė tolima, o aš labai vėluoju,
Greičiau į Lietuvą, aš pasiilgau Lietuvos.
Greičiau į tėviškę, į savo meilės kraštą,
Ten mano Kryžių kalnas, vyturio dangus,
Ten skamba žodis kaip giesmė, kaip Šventas Raštas,
Į laisvą Lietuvą šiandieną aš grįžtu.
kas čia yra, kad vis mažiau
belieka manęs? kažkas mane vagia,
ne kitaip. Vis mažiau
savęs apčiuopiu.
kodėl iš manęs viską atima,
net ko net visai neturėjau, nei
palietęs buvau, pasidžiaugti
neleidžia.
užsigaubti galvą palto skvernu,
būti, bet baugu dėl galvos,
dėl palto baugu ir dėl
skverno.
baugu dėl mudviejų, dėl tavęs,
dėl manęs vieno baugu,
kad nieko neliks arba liks
taip, kaip buvę.
čia kažkas yra, galvą dedu.
Kažkas iš manęs šaiposi.
Valgo iš mano dubenėlio.
visko vis mažyn ir mažyn
ir aš jau mažas,
susitraukęs,
įsibaikštinęs
tyliai cypčioju:
kas čia yra?
nieko
atsako
man
Norite būti laimingi? tai būkite
arba mes padarysime jus laimingus
įdėmiai klausykitės: jei norite
būti laimingi, šypsokitės
šypsokitės žmonai šypsokitės šuniui
šypsokitės televizoriui
šypsokitės rūgščiam dirvožemiui
šypsokitės kėdei spintai veidrodžiui
šypsokitės sudegusiam troškiniui
šypsokitės troleibusui ir ledų pardavėjui
šypsokitės psichoanalitikui
šypsokitės atmosferiniams reiškiniams
šypsokitės kelnių sagai
šypsokitės šv. Antano medalikėliui
jei pavyks, šypsokitės kurmiams
gnomams kirminams ir kt. chtoninių
klasės atstovams
šypsokitės aukštyn ir žemyn
šypsokitės kairėn dešinėn
šypsokitės ir gyvenkite
kaip kokie debilai
Gintaras Grajauskas. Naujausių laikų istorija: vadovėlis pradedantiesiems.
Kovas, laukimo medis
aptirpusios šakos
su sprogstančiais žvirbliais
Alpių blyškiuos šlaituose
išpaišytuos pavasario grafitti
ir žiemos nekantra
delnu bilsnojanti stalo peizažą
balandis, gailesčio medis
ilgesingo gailesčio medis
kuosos kaip vėtrungės juodos
tūkstančiai kuosų, identiškų
geležinkelio paukščių
prirakintų prie apdulkėjusių tuopų
ir gegužis, neišsipildymo medis
smulkiais išdavystės žiedeliais pražydęs
tarp gumbuotų šaknų
stūkso išdidūs povai
dievybių žirgai nuodingomis plunksnom
aš viena ranka pasaulio arfą laikau
o kita braukiu per pušų stygas varines
mano šaknys danguj sako pušis
ir spyglių nageliais nedrąsiai dryksteli žemę.
Suplėšau drobę rėmus į dalis suskaldau
skutus ir šipulius metu į židinį
ar dar pajėgsiu pasiruošti tau kaip maldai –
tik atsivert ir nieko neprašyti
liepsna atliepia slėpiniams neišsakytiems
lauke užkimęs vakaro kaukimas
pro tamsų langą primerktom akytėm
įdėmiai žvelgia nuolankus laukimas
ar dar pajėgsiu pasiruošti tau kaip maldai
nuraudę sienos ir raudoni baldai
aplink tarytum kraujo lytys švyti
kokia beprotiška aistra užvaldo
vilties mažytę taurę sudaužyti
tik atsivert ir nieko neprašyti.
Numetęs savo kruvinus lapus
ruduo dar demonstruoja nuogą kūną
ir srūva dideli lietaus lašai
randuotais jo raumenimis
dar medžių sausgyslėse krūpčioja jėga
dar tvinkčioja dangaus smilkinyse
aistra ir ryžtas o tuo tarpu
žiema iškarsto patalus vėdintis
ir krinta iš dangaus lengvi pūkai
lyg žilos pleiskanos nuo rudenio galvos
Pasaulis baigias, todėl
reikia rašyti eilėraščius.
Kas dieną tvirtai pasiryžus,
lyg dirbtum kokį prasmingą,
tik tau vienam suprantamą darbą:
statytum namus, laivą
nykstančiai savo šeimynai
arba restauruotum šventyklą
numirusios andai religijos.
Reikia rašyti eilėraščius
net ir sekmadieniais, nes
tai yra šventė, tai yra darbas,
prilygstantis kunigo darbui.
Nes pasaulis baigias diena po dienos,
pasaulis baigias netgi sekmadieniais.
Todėl reikia rašyti eilėraščius,
reikia statyti namus, jei juose
ir nebus kam gyventi,
reikia kantriai pamatą ręsti,
diena po dienos, nes galas,
jei Dievas numirs anksčiau nei kalba
ir kalba anksčiau nei pasaulis.
tai buvo viskas ir niekas
kits kitan susieinantys dydžiai
miškai šitaip telpa į sėklą
viskas ir niekas į žodį
tai buvo balsis ir priebalsis
jūros atoslūgio juosta
įkvėpimas ir iškvėpimas
mėginimas pasikartoti
tai buvo gyvybės audeklas
sklidinas netikėtumų
sutaikymas ir susitaikymas
vardan vieno alsavimo
tai buvo mirties tolerancija
ugnies ir kraujo vienybė
negrįžtančio laiko linijose
daiktai atspindėję daiktus
tai buvo didis jungimas
tveriantis naują kokybę
kai žodis pažadina tylą
kalbantį nuolat praryjančią
Vidunaktį dažnai
Aš pabundu,
Kada keistai, keistai
Visuos namuos tylu,
Ir aš nebežinau,
Kas daros su manim,
Bet man kaskart sunkiau
Tokiom naktim
Išspręst gyvybės ir mirties lygtis
Su begale nežinomųjų.
Veltui aš laukiu: niekas man nepasakys,
Atėjęs iš erdvių giliųjų,
Kodėl kas nors yra? Kodėl aš pats esu -
Didžiausia paslaptis visatos slėpinių?
Visa tai, kas šiandieną Tave
Ar kankina, ar džiugina, – laikas
Nusineš ir pridengs nežinia
Kaip voratinkliai draikūs.
Apipins tavo širdį dažnai
Ilgesingos ir geliančios mintys,
Bet praeis jos, ir metų kalnai
Nebeleis jų atgal sugrąžinti.
Laikas bėgdamas veidą išrašo
Raukšlėmis naujomis.
Išgyvenimai lašas po lašo
Ardo sielos trapiąsias lytis
Ir vėl kuria naujas, bet, sakyk, prie kurios
Tavo aš amžinai apsistos?
Mano siela šiandien sunkiai serga,
Degdama vienatvės liūdesio karščiu.
Aš nemoku jai palengvint vargo,
Ką ji kliedi, aš suprasti negaliu.
Aš sekiau jai pasakas gražiausias,
Sugalvojau malonumų daug naujų,
O jos akys nežinia ko klausia,
Tokios liūdnos, net pažvelgt į jas baugu.
Ir pabūgęs, jog pamišusi kada
Nesuplėšytų į skiautelius mane,
Kai ištroškus atsigert paprašė,
Padaviau jai taurę žudančių nuodų,
Bet, išsiurbus paskutinį lašą,
Ji sušuko: trokštu, duoki stipresnių!
Einu, bet nežinau, į kur nueisiu,
Ir gyvenu, bet palaidai ir be prasmės:
Ragaudamas gyvenimą kaip vaisių
Ir vėl jį nešdamas kaip naštą ant peties.
Aš klausiau kunigų ir filosofų –
Atsakė jie, išdėstė viską išsamiai.
Bet man širdis ir šiandien lygiai sopa:
Kodėl pasaulis ir žmogus, ir visa tai?
Ir taip einu tolyn šio klausimo keliu
Po nežinios dangum, pavargusiu žingsniu.
Bet jei randu užsimiršimo smuklę pakely, –
Tai linksmas per dienas naktis puotauju,
Kol nuobodžio tarnai, rimtuoliai rūškani,
Vėl išmeta į klausimo kelius iš naujo.
Einu, sustoju ir klausaus:
Vidurnakčio metu laukuos
Tylu tarp žemės ir dangaus,
Tik aš su savimi kalbuos.
Aplink bekraštė tamsuma...
Taip gera vienišam nakty, –
Po kojų žemė mylima
Ir visa taip arti arti...
Nurieda ašaros per skruostus...
Tai džiaugsmo ašaros!.. Tai keista...
Jaučiuos laimingas ir paguostas,
Nors vienas, naktį ir apleistas,
Skausmu apsvaigęs, išėjau
Paklyst ir nebegrįžt daugiau...
Neatimki, Dieve, iš manęs klydimo teisės,
Noriu pats surasti tavo kelią.
Lig tavęs gal taip ir niekad neateisiu,
Bet aš trokštu pats patirt, kaip gelia
Klaidoje širdis... Aš baisiai noriu nusidėti
Ir palikti tuščią tavo rojų.
Tik patyręs nupuolimo vargą kietą,
Vėlei imsiu sekt patarimu tavuoju.
Kai sugrįšiu pas tave, koks džiaugsmas didis
Tėviškame tavo veide suspindės,
Tu sušuksi: – Grįžo štai sūnus paklydęs –
Ir ilgai, saldžiai priglausi prie širdies.
Bet dabar man duoki mano dalią – laisvės turtą,
Aš jau pats, aš pats bandysiu savo laimę kurti.
Už lango regis vakaro dangus ugninis,
Jame iškyla ąžuolais apaugusi kalva.
Tenai ramus senolių mano kapinynas,
Ten žemė, juos pridengusi, puri, lengva.
O čia – senolių namas, didelis ir tvirtas,
Jame gyvena atkakli, žemaitiška dvasia.
Ne vienas, ją nešiojęs, dulkėmis pavirto,
O ji vis auga ir tvirtėja ainių kartose.
Kiekvieną vakarą iš kapinyno seno
Senoliai grįžę mano kambary susėda
Aplink mane plačiu ir taisyklingu žiedu
Ir ima tarp savęs įvertint darbus mano:
Jeigu atranda kartais esantį vertu kurį,
Aš stoviu ir džiaugsmu liepsnoju žiedo vidury.
Gyvenimas – tai geidžiamas apsigavimas!
O kaip norėčiau padaryti jį bekraštį
Ir juo keliauti kaip amžinasis piligrimas,
Ir niekad niekur kelio pabaigos nerasti!
Kaip gera jausti viltį, laimę ir paguodą,
Kaip išganinga, jų netekus, laukti ir kentėti!
Gyvenimas daug atima, bet dar daugiau jis duoda.
Gyvenimas naktis, bet jos skliautai žvaigždėti.
Galbūt jisai iliuzija, kuri vaidenas;
Gal nieko čia nėra, tik šiaip sau rodos,
Bet nebūties pirminis taškas juodas,
Išplitęs kerinčiais vaizdais, koks tyras menas!
Aš jį regiu ant savo sąmonės ekrano
Ir negaliu atsigėrėt, o Dieve mano!
Aš pažinau karalių tavyje iš žingsnių aido
Ir iš akių blizgėjimo aštraus,
Nors kartais jos iš tavo liūdno ir pailgo veido
Man švietė giedrumu audros nuskaidrinto dangaus.
Kiekvienas tavo žodis, išdidus, bet mielas,
Kiekvienas tavo mostas, laisvas ir platus,
Kalbėjo apie didžią, gražią sielą,
Praaugusią lyg aukštas medis girioje visus medžius.
Nes tu sakei: „Per žemę mes praeinam
Tik vienąsyk, tai būkime tvirti!
Kieno gyvenimas bus panašus į sodrią dainą,
Tas nesutirps mirty.“
Todėl (nors neturėjai tu namų, kai saulė leidos,
Nei sosto, nei tarnų karališkam dvare)
Iš tavo liūdno ir pailgo veido
Aš pažinau karalių tavyje.
Užmigo žemė. Tik dangaus
Negęsta akys sidabrinės,
Ir sparnas miego malonaus
Nemigdo tik jaunos krūtinės.
Neužmigdys naktis žvaigždės,
Nenuramins širdis troškimų;
Dvasia ko ieško, kas atspės,
Kai skęsta ji tarp atminimų!
Aušra saulėtekio nušvis,
Ir užsimerks nakties šviesybės;
Neras tik atilsio širdis:
Viltis nežvelgs į jos gilybes!..
Oi neverk, matušėle, kad jaunas sūnus
Eis ginti brangiosios tėvynės!
Kad pavirtęs kaip ąžuolas girių puikus
Lauks teismo dienos paskutinės.
Taip nelaužyk sau rankų, kaip beržo šakas
Kad laužo užrūstintas vėjas;
Tau dar liko sūnų; kas tėvynę praras,
Antros neišmels apgailėjęs.
Ten už upių plačių žiba mūsų pulkai:
Jie mylimą Lietuvą gina;
Kam nusviro galva, tam Dangaus angelai
Vainiką iš diemantų pina.
Daugel krito sūnų kaip tų lapų rudens:
Baltveidės oi verks, nes mylėjo!
Bet nei bus, nei tekės Nemune tiek vandens,
Kiek priešų ten kraujo tekėjo.
Vedė Vytautas ten didžiavyrių pulkus
Ir priešų sulaužė puikybę:
Už devynias mares, už tamsiuosius miškus
Išvarė kryžiuočių galybę.
Saulė leidos raudona ant Vilniaus kapų,
Kai duobę kareiviai ten kasė,
Ir paguldė daug brolių greta milžinų,
O Viešpats jų priglaudė dvasią.
O neverk, matušėle, kad jaunas sūnus
Eis ginti brangiausios tėvynės!
Kad pavirtęs kaip ąžuolas girių puikus
Lauks teismo dienos paskutinės!
Už Raseinių, ant Dubysos,
Teka saulė, teka;
Geltonplaukės puikios visos
Šneka ten, oi šneka.
Po rasas kasas šukuoja,
Saulė jas džiovina,
Kai užgieda, uždainuoja,
Širdį taip griaudina.
Aukštą dangų pamylėjo,
Blaivią jo skaistybę;
Sau akis užsižavėjo
Mėlyna gilybe.
Akys blaivios, gelsvos kasos,
Širdys, oi nešaltos,
Aukštas ūgis, kojos basos,
Nuo rasų taip baltos.
Bet kodėl jos, žalią rūtą
Laistydamos, liūsta?
Kam, dainuojant joms Birutę,
Ašaros nedžiūsta?
Kaip nedžiūtų, kad nežūtų
Tiek jaunų bernelių!
Kad be laiko tiek nebūtų
Be vilties našlelių!
Daugel žūva, daugel pūva,
Kas apverks jų dalį?
Už Uralo, žemės galo:
Ne po savo šalį!
Išsisupus plačiai vakarų vilnimis,
Man krūtinę užliek savo šalta banga
Ar tą galią suteik, ko ta trokšta širdis,
Taip galingai išreikšt, kaip ir tu, Baltija!
Kaip ilgėjaus tavęs, begaline, plati!
Ir kaip tavo išgirst paslaptingų balsų
Aš geidžiau, tu pati vien suprasti gali,
Nes per amžius plačių nenutildai bangų!
Liūdna man! Gal ir tau? O kodėl – nežinau;
Vien tik vėtrų prašau, kad užkauktų smarkiau:
Užmiršimo ramaus ir tarp jų nematau,
Betgi trokštu sau marių prie šono arčiau.
Trokštu draugo arčiau: juo tikėti galiu;
Jis kaip audrą nujaus mano sielos skausmus;
Paslapties neišduos savo veidu tamsiu
Ir per amžius paliks, kaip ir aš, neramus.
Sunku mums būtų be vilties!
Be jos skausme kas suramintų!
Kas duotų širdžiai tiek ugnies?
Kas ištvermę varge gamintų?
Ji mums brangiausia dovana!
Visur kaip angelas ji lydi!
Ji mūs stiprybė, mūs drąsa!
Pats pragaras mums jos pavydi!
Be spindulio vilties šviesos
Pavergtų sielos galią žemė;
Mes nepažintumėm giedros,
Ir būtų mūs darbai aptemę.
Tai gražiai mane augino
Laukas, kelias, pieva, upė,
Tai gražiai už rankos vedė
Vasaros diena ilga.
Tai gražiai lingavo girios,
Uogų ir gegučių pilnos,
Tai gražiai saulutė leidos,
Atilsėlį nešdama.
Tai gražiai skambėjo žodžiai:
Laukas, pieva, kelias, upė.
Tai gražiai iš jų išaugo
Vienas žodis – LIETUVA!
Dainuoju Lietuvą kaip džiaugsmą,
išaugusį iš pelenų,
kaip savo rūpestį didžiausią,
kuriuo lyg vieškeliu einu.
Laukų ir pievų žalias šilkas
nuo durų slenksčio lig dangaus.
Protingos krosnies kvapas šiltas –
visai kaip artimo žmogaus.
Atsidaryk man, atsiverk man
visom širdim – kaip šaltiniu,
leisk pažiūrėt į šitą versmę
gyvos kalbos, gyvų žmonių!
Dar viskas gyva, viskas rėkia
kapais, muziejais, žaizdomis.
Imu į ranką duonos riekę
ir taip kalbuosi su jumis.
Kalbuos per vandenį, per duoną,
per orą, ugnį, per medžius.
Girdžiu iš visko, kas man duota,
jus – kaip lietuviškus žodžius.
Laukai gražiai sugulę,
miškai gražiai sužėlę,
baltoji mano gulbe,
juodų arimų gėle!
Kiek rovė – neišrovė.
Kiek skynė – nenuskynė.
Todėl, kad tu – šventovė.
Todėl, kad tu – tėvynė.
Vienų namie mylėta,
kitų svetur vadinta –
mamos skara gėlėta,
muziejuj pakabinta.
Atrodo, kad lig šiolei
per lietų, vėją, sniegą
visi mes, tartum broliai,
po ta skara užmiegam.
Užmik ir tu, motule,
juodų arimų gėle!
Vaikai gražiai sugulę.
Rugiai žaliai sužėlę.
Aš jau nepakeliu
minčių apie tave!
Kaip obelis,
apsunkusi nuo vaisių,
užlaužiu tragiškai
nusvirusias rankas.
O tu sakai:
– Stovėk,
kaip stovi laisvė.
O, nesibaigianti
kelionė į tave!
Jau kaip akmuo,
šalikelėj sukniubęs,
aš pilku vakaru
lyg samanom
dengiuos.
O tu sakai:
– Eik taip,
kaip eina laisvė.
Tai uždaryk mane,
tėvyne,
savyje,
kaip giesmę
gerklėje
mirtis uždaro,
taip, kaip uždaro
vakarą
naktis.
O tu man atsakai:
– Aš – tavo laisvė.
Iš mano meilės tu mane pažinsi,
Atskirsi tartum paukštį iš giesmės.
Tau ant krūtinės noksta rugio grūdas,
Aš pamaldžiai jį lūpomis liečiu.
Taip viename atodūsyje telpa
Tėvynės meilė ir tėvynės duona.
Vedė, palikdama
peizaže ir istorijoj pėdas.
Iš motinų lūpų išdygo
ir mumyse pasisėjo.
Koks džiaugsmas pašaukti medį,
kalną, ežerą, upę!
Ačiū, kartoju, ačiū
už žodžio skonį burnoj.
O kartais ji stovi,
juoda skara apsigobus,
prie pustuščio
prūsų kalbos kapo.
Sunku ir tylėti,
ir verkti.
Tu žodžiais, žodžiais į mane,
tu į mane vis duona, duona.
Augink tą medį, po kuriuo
susėdę žmonės meiliai šneka.
Esu jau, esu –
kaip akmuo, pamėtėtas į viršų,
kad čiulbėčiau tave,
tavo paukštis ir šauksmas, gimtine!
Iš lino, medžio, iš molio –
išeik, pasirodyk, kuklioji!
Kalbos tiesumu, – aš girdžiu, –
eik kalbos tiesumu –
ir surasi mane.
Dar žodis – ir jau tave pamatysiu,
kaip sekmadienis, tylią ir švarią:
baltą staltiesę gryčioj ant stalo
su išblukusiom kraujo dėmėm.
Šičia buvo dalytasi duona.
Nepalik manęs vieno dabar,
šitaip rymančio tavo seklyčioj.
Duok dangų, – prašau, –
pilkam akmenėliui čiulbėti –
duok dangų,
kurio tavo Nemunas pilnas.
Esu jau, esu –
kaip akmuo, pamėtėtas į viršų,
kad giedočiau tave.
Vakarinio dangaus šviesoje
koks gražus tavo veidas, gimtine!
Atsiklaupk ir tylėk – tegul
ši erdvė prisipildo tavęs,
nes tokia yra meilė. Per širdį
eina šaukdamas kraujas:
----- gimtine,
likimų lopšy, tavo tikslo
ieškojau nerasdamas –
vieversio lizdas
arimų platybėse – tu!
Taip gera žiūrėti
į žydinčią obelį,
miegantį vaiką
ir į tavo akis ūkanotas.
Bet ieškau gėlės,
kuri man primintų tave,
kurioje visą laiką kvepėtų
vaikystė ir vakaras –
šiltas, mieguistas.
Štai: laimė turėti tave,
visados virš manęs pasilenkusią.
Iš čia mano žodžiai –
o, mano žodžiai! kaip tvarsčiai,
prilipę prie tavo žaizdų.
Ne vienas aš.
Tikrai, yra kalba,
kur žodis pasitinka
ir palydi.
Ne vienas aš,
nes mano lūpos juda.
Su kaimų, upių,
miestų, ežerų
vardais aš matomas.
Jau kaip žodynas
ties L raide
aš atverstas esu.
Čia dega tavo vardas.
Baltas žiedas
iškyla ir siūbuoja.
Tamsoje
laikysiu kaip žibintą
vardą tavo.
a) negalvojant
galvoti
ko nereikia
galvoti
b) nematant
matyti
ko nereikia
matyti
c) nesuprantant
suprasti
ko nereikia
suprasti
– Taip ilgai nemačiau tėvynės,
dirbdamas jos laukus,
taisydamas jos šiaudinius stogus.
Taip gyvenimas nedavė laiko,
vargindamas akis ir galvojimą:
vis ką nors reikėdavo dirbti,
eiti kur nors ar važiuoti.
Matau,
nieko neišeina ir tiems,
kurie greitai važiuoja,
arba tiems,
kurie daug pasigardžiuodami valgo,
kad gražesni būtų žodžiai –
apie tėvynę.
Dirbau ir dirbau,
net savo minčių nesuprasdamas –
norėjau tik užsidirbti sekmadienį,
kad galėčiau galvoti.
Kai baigsiu visus savo darbus,
laisvą užsidirbtą sekmadienį
atsigulęs žolėj,
laisvai pasidėjęs ant žemės rankas,
norėčiau dar pamatyti tėvynę,
kam nedavė laiko gyvenimas.
Taip nieko daugiau neuždirbau
ir taip nieko daugiau neturiu,
kad jau nebenoriu turėti.
Per naktį
Kukučio ausy
užaugo smagi kumelaitė.
Iš džiaugsmo jinai šokinėja,
žvengia
ir spardo į ausų būgnelius.
Kaip negražu, jis galvoja:
eisiu pas gydytoją,
gal man išims iš ausies kumelaitę.
Bet kaip aš paaiškinsiu,
iš kur ausyje kumelaitė?
Kaip negražu
prieš pažįstamus,
prieš vaikus,
prieš tokį gražų ir tyrą gyvenimą,
kur tokios dailios užuolaidos
ir blizga švarūs parketai.
Kukutis niekam nesakė,
uždelsė,
ir buvo dar negražiau.
Tarė sau:
neduok dieve,
jeigu numirčiau –
tokią gėdą rastų ausy!
Ir Kukutis pradėjo bijoti mirties:
automobilių,
ratų,
kombainų,
kuliamųjų mašinų.
Neduok dieve –
numirtų:
šitokią gėdą rastų ausy!
Suspaustas iš visų pusių,
Kukutis smagiai sau galvoja:
– Koks tai yra patogumas –
važiuoji, ir niekam nerūpi,
kodėl tu važiuoji,
nors galbūt
esi ką nors negražiai prišnekėjęs,
įžeidęs savo kaimyną
ar važiuoji ką nors apgauti.
Niekas nepasižiūri,
kiek tau metų,
kokia tavo akių spalva,
kas tavo giminės,
iš kur ir kodėl atvažiavai.
Ir iš viso:
ar tu gyvas,
ar šiaip sau važiuoji?
Koks tai yra patogumas:
niekas nepastebės,
jei kurią dieną visai nevažiuosi.
Ir nieks neatlėks į namus,
reikalaudamas paaiškinimo:
– Kodėl nevažiuoji troleibusu?
Tu numegzk man, mama, kelią
iš vaikystės ir iš spindulių.
Iš mirties, iš kur sugrįžt negalima,
kad galėčiau aš sugrįžti tuo keliu.
Tu numegzk man tai, ką myliu,
ir pavasarį – kaip tūkstantį malūnų.
Tu numegzk man, mama, tylą
ir medžius, kokių nebūna.
Tuo keliu pareisiu, pasėdėsiu
po kelionių ir visų vargų.
Tu numegzki, kad jame nebūtų priešų,
vienadienių ir lengvų draugų.
Tu numegzk man tūkstantį malūnų
ant pavasario kalvų žalių...
O jei kartais... Juk žinai, kaip būna –
tu užklok mane keliu.
Tau ačiū, tėvyne, už kalbą.
Tau ačiū už darbą.
Už nuovargį ačiū.
Tau ačiū, kad Nemunas teka,
už mėlyną bangą rugių,
tau ačiū už drobės išbalintą taką,
kad gyvas rytais pabundu.
Tau ačiū už paprastą valgį,
kurį man sušildei ir saugojai,
už rasą ant dobilo žiedo, už dalgį,
už mylimą ir už pasaulį.
Tau ačiū, kad mokei mane pavadinti žodžiu
žemę, daiktus ir visa, kas auga,
tau ačiū už tai, kad matau ir girdžiu,
kad noriu aš gerti, kad skauda...
Tau ačiū, kad gyvas,
kad šičia numirsiu,
tau ačiū už vieškelių šviesą...
Tau ačiū už tai,
kad mane tu pamirši,
suarsi mane ir apsėsi...
Palaimos šviesią valandą
Ar juodu nesėkmės metu
Aš liksiu ištikimas žmogui
Ir sau pačiam.
Yra nematoma jungtis
Tarp mūs visų širdžių,
Ir saulėtą dienovidį,
Ir nykųjį vidurnaktį
Aš ją jaučiu, aš ją girdžiu.
Po kasdienybės pelenais
Karšta rusena žarija
Kiekvieno mūsų širdyje.
Tegul ji skaidriai įsižiebs
Draugystės šildančiais jausmais
Palaimos šviesią valandą
Ir juodu nesėkmės metu –
Ir tamsią naktį,
Ir šviesią dieną –
Būties akimirką
Kiekvieną. – – –
Ištiesk man ranką, jei kely pailsiu.
Tas kelias kietas, siauras ir status.
Žinau, aš niekad vienas nepakilsiu
Į aukšty spindinčius, skambius krantus.
Žinau – ir tau širdis krauju paplūsta,
Kai aš jėgų netekęs suklumpu,
Ir tu regi vien žvilgsnį mano rūstų,
O man krūtinėj tuščia ir šiurpu.
Tada ištieski man pagalbos ranką
Ir pažiūrėk su meile į akis.
To vieno tavo žvilgsnio man pakanka,
Ir jau žinau – dvasia ir vėl atgis.
Tegu mūs kelias siauras ir status –
Pasieksim aukšty spindinčius krantus.
Dėkoju tau už džiaugsmo valandėlę –
Ji saulėtom dienom mane aplanko.
Veide išnyksta liūdesio šešėliai,
Kai pajuntu delne aš tavo ranką.
Dėkoju tau už sielvartą ir gėlą,
Ir tavąją sudrėkusią blakstieną.
Jos ašara vaidenas mano sieloj
Ir tylią naktį, ir neramią dieną.
Tebus paženklintas vardu tavuoju
Ir šitas mano dvasios sušvitimas.
Dabar ką tik svajoju ar dainuoju,
Džiaugsme ir gėloj mano įkvėpimas.
Paguosk šypsniu ar skaudink kruvinai –
Tau mano giesmės, godos ir sapnai.
Širdies svyravimai ir proto paklydimai
Painiam buities kely manęs nebebaugina.
Į margą puokštę klojas jųjų atminimai –
Vieni saldžiai paguodžia, o kiti graudina.
Širdis ne kartą buvo kraujuose paplūdus,
Galva vidurnakčiuos nuo abejonių svaigo.
Taip audros ir kaitra naujus brandina grūdus,
O sprogęs kevalas pagimdo šviesų daigą.
Saulėlydžio kely aš šiandien vėl sustoju, –
Ir vėl širdis kraujuoja ir mintis nuklysta.
Bet kietą akmenį tvirtai jaučiu po kojų,
Ir akys aukštumoj žvaigždžių takus pažįsta.
Budėjęs kryžkeliuos, tiktai dabar žinau:
Ne veltui klaidžiojau, kenčiau ir gyvenau.
Jei aš tave sutikčiau
Audringą, juodą naktį
Ir tamsoje nepamatyčiau
Nei tavo mielo veido,
Nei nuostabių akių,
Nei iš širdies gelmių
Išspinduliuoto meilės žvilgsnio,
Nei iš tų lūpų sudrėkintų
Gaivaus kaip ryto saulė šypsnio, –
Jei aš nei tavo rankos nepaliesčiau,
Kuri kaip stebuklinga paukštė
Švelnių sparnų šilkinėm plunksnom
Mane per sapną glamonėjo, –
Vis tiek
Širdis džiaugsmu pradėtų plakti,
Ir aš tave pažinčiau,
Jog tai tu, –
Ir aš tave pašaukčiau
Skambiu kaip muzika vardu,
Ir pasakyčiau,
Kad tą audringą, juodą naktį
Tik dėl tavęs širdis
Džiaugsmu pradėjo plakti.
Jau nužvangėjo paskutiniai dalgiai,
Ir pasišiaušė dirvose ražienos.
Laukuos erdvu, –
Ir taip man gera,
Kad esu čia vienas.
Aš tyčia išėjau šį vakarą vėlai,
Kai prieblandos žara už tų kalvų išblėso, –
Ir įkvepiu giliai –
Lig pat širdies –
Gaivinančią rugpjūčio vėsą.
Man ši naktis – seniai lauktoji šventė.
Žvelgiu aukštyn į dangų, juodą, gilų, –
Ten pirmąsyk taip skaidriai šviečia žvaigždės, –
O jau širdy seniai dienos aidai nutilo.
Rugpjūčio naktį žvaigždės didelės ir skaidrios.
Rugpjūčio naktį žvaigždės žemėn krinta.
Jau!.. Suplieskė viena!..
Per visą dangų takas
Lig pat manęs auksinėm žiežirbom sušvinta.
Vidurnaktis.
Lyg kažkoks garsas toly nuaidėjo...
Jau metas grįžt iš tos nakties,
Vėsios, tylios.
O žvaigždės dar ryškiau padangėj suspindėjo.
Gal dar viena nukris?
Ir aš nenoriu grįžti atgalios.
Kelionė buvo neilga.
Jau žengiam paskutinį žingsnį –
Ir pabaiga.
Pirmyn su nerimu žvelgiu.
Širdy gėla ir maudulys.
Į juodą, žvarbią gruodžio naktį
Ir vėl mintis nuklys.
Pradžioj žiemos naktis ilga,
Gal siautės vėtra ir pūga,
Gal speigas, alkanas, žiaurus,
Atidarys godžius nasrus.
Taip, iš tiesų.
Ir dienomis, ir naktimis
Niūru, tamsu.
Ir šaltis spaudžia vis labiau,
Ir vėjas rūstauja žvarbiau, –
Ir aš einu be atvangos
Sutikt žiemos,
Šaltos, ilgos.
Bet šitai baigias gruodis jau,
Ir sieloje staiga šviesiau.
Tegul sau siautėja pūga, –
Jau skelbia gruodžio pabaiga:
Tau grįžta saulė!
Ir aš kartoju:
Saulė grįžta!
Ir štai krūtinėj pajuntu
Atkaklų ryžtą:
Pro speigą, vėtrą ir pūgas
Į grįžtančią šiandieną saulę
Ištiest rankas!
Tarp dviejų aušrų pasaulis kaip pasaka.
Iš žvilgančių bokštų veizi visareginčios akys, –
ir jų regėjimais žaviesi tu pats,
patirdamas tolimą,
paslaptingąją,
nesibaigiamąją,
vientisą būtį.
Rytuose jau nuspėji besiartinančią šviesą,
bet vakarų atošvaistos atgyja tavy
kaip seniai girdėtų
giedojimų aidai.
Visi daiktai kaip blankūs šešėliai
dvilypuojasi tavo regėjime,
ir tu nebežinai, kokiu vardu juos vadinti.
Tavo paties būtis
nykiais aidėjimais skrenda atgalios, –
ir tau be galo liūdna.
Lydėdami gęstančią žarą, vėlai
Pakilo į dangų margi sakalai.
Paniekinę žemės vylingus sapnus,
Padangėje ištiesė savo sparnus.
Ir tarė margieji: negrįšim į žemę,
Kol josios kalnai ir pakalnės aptemę.
Sapnai ir šešėliai padangėse mums
Šviesiųjų į saulę kelių nebedrums.
Mes, skaisčiąją aušrą dangum pasiviję,
Iš josios vainiko nuskinsim leliją –
Ir miegančios žemės laukus ir uolynus
Paversim į žėrinčius saulės gėlynus.
Ir štai suplasnojo iš naujo sparnais
Tolyn ir aukštyn, kolei kraujas užkais
Pavytosios saulės ieškota liepsna
Ir žemei užgims pranašauta diena.
Bet štai rytuose jau nuraudo dangus,
Jau nušvietė saulė uolas ir laukus,
Tačiau iš dangaus nei anksti, nei vėlai
Negrįžo į žemę margi sakalai.
...Dangus – mano tėvas,
bet Žemė – motina manoji...
Skriski, are, į pat dangų ir plasnoki,
Būt vergu savosios žemės tu nemoki.
Aš tau laisvės nei dangaus nepavydėjau,
Nors tik juodą, šaltą žemę pamylėjau.
Kai geriu jos drėgną kvapą ir ūkus,
Man sapnuojas skaisčios žvaigždės ir dangus.
O kai vėl mane padangė užsūpuos,
Jausiu žemę savo ilgesio vaizduos.
Kaip apimt tave, pasauli begalini?
Gaivalingą tavo galią siela mini:
Tavo liepsnos man krūtinėj dar žėruoja,
Tavo aistros mano lūpomis garuoja.
Tu pasėjai mano gyvastį, dangau,
Bet aš čia, juodojoj žemėj, išdygau.
Dar pirmykštę savo būtį siela mini, –
Tik apglėbt tave, pasauli begalini!
Pažvelgęs
Į tą neaprėpiamą plotą,
Į dangų ir žemę,
Ir tolyje jūrą miglotą,
Nustebęs sakau:
O koks gi tu menkas
Ir koks tu didingas,
Žmogau!
atsargiai papučiu, ir dugnas
susidrumsčia, ir aprasoja
skaidrus paviršius, stebuklingas
sielos veidrodi
tamsiausiuos tavo užkaboriuos
yra tas kambarys, jaučiu
man uždraustas įeiti, beveik kad užmirštas
ar užrakintas? turbūt kad ne
ko aš taip ieškau, ko blaškausi
tavo sapnų labirintuos
tačiau niekaip neužeinu
nei ramios slėptuvės, nei tikrų namų, nei uždrausto
įeiti kambario
delnai staiga sudrėksta, negi būtų čia?
ko taip bijausi – peržengt slenkstį
praskleisti
užuolaidą, aksominę, auksiniais raštais
išsiūtą, kur tebesikartoja
ta pati scena, vis ta pati, vis ta pati
baisiausia, nesuprantama, jau užmiršta, iš tolimos
vaikystės, ne
negaliu
nenoriu
kambarys, man uždraustas įeiti, iš rankų išplėšta
skrynutė
ar kada žinosiu
kas ten slepiama, kokie lobiai, kokios paslaptys
kokia bedugnė
tamsusis mano sielos veidrodi
šukuojas prieš veidrodį plaukus
ranka neryžtingai stabteli, šukos iškrinta
prikiša veidą arčiau, įsižiūri, kiek atsitraukia
vėl prisiartina
taip, ir veidas ne tas jau
ir kūnas ne tas
o rankos – slapta kitados didžiavaisi –
plonyčiai riešai, siauros poilgės plaštakos
lankstūs pirštai – vis dar paklūsta tau
nors neišvengiamą
ligą jauti sąnariuos, paveldėtą
vis keičiuos ir keičiuos
nejusdama to
kartu su metų laikų kaita
kartu su kraštovaizdžiu veidrody man už pečių
tačiau mano siela
vis tokia pat
Šiandien taip elegantiškai sninga,
Sninga žemėn medžių žiedais.
Panašiai mano meilė dingo
Su visais visais pažadais.
Dar tada, kai pavasaris trankės,
Visom upėm grūdos ledais,
Mirė meilė ant svetimo rankų,
Išvadinta gražiais vardais.
Kažin kam sužaliavo parkai,
Korės mėnesis naktį, vėlai –
O ta meilė užtroško iš karto
Kaip auksinė žuvis po stiklais.
Aš prisiminiau pasakos galą
Iš skaitytų knygų kadais,
Kaip mergaitė iš baimės pabalo,
Apsimainiusi aukso žiedais.
O dabar elegantiškai sninga,
Sninga parkuos medžių žiedais, –
Tik ta meilė netyčia dingo
Su visais ir visais apžadais.
Ant sopulių mums kraujas sukrekėjo,
Pašiurpo nuo tylėjimo grubaus.
O Viešpatie, ar jau tikrai reikėjo
Mus šitaipos paniekint ir nubaust?
Dar baudžiavų gadynėj, dar trinyčiuos,
Dar pliekdamies sunkiausiuose varguos,
Gražias ir aukštas statėme bažnyčias
Su bokštais, besistiepiančiais danguos.
Mes geidėme gyvent gražiai, prasmingai
Ir meldėmės išblyškusiais veidais.
Tave vargonais garbinom trenksmingais
Ir garbinom skardžių varpų aidais.
Nors rankos buvo nuo darbų sukrupę,
Į viską mes žiūrėjom atlaidžiai,
Nors valgėm duoną pelutinę rupią,
Bet puošėm auksu altorius gražiai.
Pavasarį tarpu laukų tyliųjų,
Kai liedavos visur vanduo sraunus,
Velykų rytą šaukėm – Aleliuja,
Kad kėleis, Dievo ir žmogaus sūnus.
Apstatėm pakeles visais šventaisiais,
Kad saugo nuo krušos mus ir ledų.
Šventadieniais kryžius gėlėm aptaisę,
Nušvitę bėgome giedot maldų.
Tai kam gi, Viešpatie, dabar apleidai
Ir palieki mus slibinų naguos?
Parkniumbame prieš Tavo rūstų veidą –
O! Tėve Mūsų, Kurs Esi Danguos...
Slibinai į mūsų žemę atsigrįžo,
Nenumaldomi malda. –
Stokim po lietuvį po kiekvienu kryžium –
Čia prasideda rauda.
Mirkit, gėlės! Sodai, neviliokit vaisiais,
Vanagai greit kraujo puotą švęs.
Mes daugiau nelėksim sakalais laisvaisiais,
Mus vergais ir kaliniais išveš.
Skriskit, paukščiai, ir snapuos vaikus apžioję
Išsineškite iš čia.
Mūsų žemėj, mūsų šioj gražiojoj,
Tvinksta didelė kančia.
Bėkit, upės, paskubom iš mūsų krašto,
Bet sugrįžkit atgalios.
Pamatai sodybų mūsų braška
Pagirėliuose žaliuos.
Ai, kaip miela vasarėlę čia ir žalia
Vidur tėviškės laukų.
Ai, kaip širdį vidury birželio gelia.
Darosi baisu, klaiku.
Slibinai į mūsų žemę atsigrįžo,
Verkia mano Lietuva!
Sesės, broliai, stokit nešti sunkų kryžių –
Svyra Dievo kruvina galva.
Stovi tėvo dvareliai tušti,
Vakar buvo visi išvežti.
Liko žymės gyvų dar pėdų.
Skelia širdį – graudu, apmaudu.
Verkia Dievas medinis kieme,
Nebėra čia mums vietos – eime.
Mūsų niekas daugiau čia nelauks
Ir nepils mums auksinio alaus,
Rankoj stiklas daugiau nežibės,
Meilių žodžių jau nieks nekalbės.
Liko tuščia, išplėšta namuos.
Nėr sesulės linksmos nei mamos.
Nieks sutinkant neglaus prie širdies
Ir išleidžiant neverks, neliūdės.
Pasilikt nieks daugiau čia neleis.
Eisim savo keleliais keliais.
Verkia Dievas medinis kieme,
Tuščia, liūdna, nelinksma – eime!
Manęs dar nebuvo, –
Alyvos žydėjo – –
Manęs nebebus jau, –
Jos vėlei žydės. –
Ir kris jų lapeliai
Nuo saulės ir vėjo –
Kaip smėlio saujelės –
Ant mano širdies – –
Žvarbūs lietūs raižo tartum peiliai.
Dargana rudenė – klampios pelkės.
Dagilėli, ko taip čypsi gailiai?
Ar netekęs draugo, ar išalkęs?
Sibiro taigos jau vėjai kelias,
Greit supūs ledinių snaigių pusnį.
Be pastogės – permirkę plunksnelės...
Kur nakvosi, kur tu svečias būsi?
Aš pakviestau mažąjį paukštelį
Į namelio šilumą pro langą...
Dagilėli, nebturiu namelių,
Svetima padangė mane dengia.
Pabučiavimas tavo buvo karštas ir trumpas,
Ir kaip žaibas staigus, ir svaigus kaip naktis –
O, galinga pagunda! – Ir šventieji suklumpa...
Pabučiavimas tavo – pavogta kibirkštis.
Negaliu aš pamiršt tų įkaitusių lūpų –
Jos išdegino žymę lig širdies gilumos!
Ir beprotišku svaiguliu mintį užsupo –
Ji kaip vergė prie tavęs dieną naktį rymos.
Ne gyvatė įkando – karštos lūpos bučiavo!
Ligi kaulų nusmilko šiurpulinga šalna –
Negaliu aš pamiršt... Nes žinau, kad ir tavo
Visos mintys ir aistros – bendro laužo liepsna!
Vėjas, oi, vėjas!
Vėjas ir vėjas!
Plaukus paleido ir apkabino,
Ir išbučiavo veidą, krūtinę.
Rudens aguoną –
Lapą geltoną
Į mano plaukus slapta įpynė. –
Rudenio meile dega krūtinė.
Lėkti ir lėkti!
Ir nepasiekti...
Akys užmerktos, juokiasi veidas, –
Neša ir supa vėjas palaidas!
Tau pirmą pavasario dainą aukoju.
Tau žiedus žibučių sudėsiu po kojų. –
Tik skriskim kartu su pavasario vėju,
Su jaunu kvapu sprogstančiųjų alėjų.
Tu – aras galingas, aš – gulbė baltkrūtė.
Mums tolimos erdvės, mums marių saulutė.
Ilgaisiais sparnais mes žvaigždynus apjuosim,
Ten dangišką sapną abudu sapnuosim.
Kalnų mėlynųjų viršūnės išbalę
Palaimins mūs sapną, užburs mūsų galią.
O jei tu į žemę sugrįžt panorėsi –
Aš tyliai numirsiu alyvų pavėsy.
Kur gėlynai žydi – ten ir aš.
Kur drugeliai žaidžia – ten ir aš.
Kur einu – margi drugeliai mane lydi.
Kur sustoju – man lelijos baltos žydi.
Mano mintys, mano svajos – tai vis tu.
Mano dainos, mano sapnas – tai vis tu.
Plasta žvaigždės, virpa saulė prie tavęs.
Kas mane į tavo rūmus benuves?
Mūsų dienos – kaip šventė,
Kaip žydėjimas vyšnios, –
Tai skubėkim gyventi,
Nes prabėgs – nebegrįš jos!
Tai skubėkime džiaugtis! –
Vai, prabėgs – nebegrįš jos!
Mūsų dienos – kaip paukščiai,
Kaip žydėjimas vyšnios.
Ir vienąkart, pavasari,
Tu vėl atjosi drąsiai. –
O mylimas pavasari,
Manęs jau neberasi – –
Sulaikęs juodbėrį staiga,
Į žemę pažiūrėsi:
Ir žemė taps žiedais marga...
Aš diemedžiu žydėsiu – –
Pavasaris – –
Dainuot ims alyva. –
Upelė virpa – vėl gyva.
Padangių nemunu pietys
Ritena debesų lytis.
Pavasaris – –
Berželio šakele srovena
Jo žalsvas kraujas – kraujas mano.
O laisvės nerimas lakus
Su vėju gairina laukus.
Ant balto debesio nutūpęs, –
Tai gluosniu linkčioja prie upės, –
Kregžde nuskrieja per laukus
Tas laisvės nerimas lakus.
O varpas šimtą kartų šauks man –
Vis meilę, džiaugsmą – meilę, džiaugsmą:
Laimingas būki, žemės broli!
Širdies žirgelis duoda šuolį –
Be kelio, tako – per laukus – –
Tai laisvės nerimas lakus!
Rieda saulė –
Ugnies kamuolys. –
Per pasaulį
Žygiuoja šaulys.
Šalta žemėje, liūdna tenai:
Dengia saulę juodi slibinai.
Juodo paukščio sparnai dideli, –
Pro šešėlius pražvelgt negali.
Saule degantį
Šaulį prašau:
– Juodą negandos
Paukštį nušauk!
Įtempta raumenų geležis, –
Kad laisva būtų žemė graži.
Kad sušiltų, atgytų gamta, –
Raumenų geležis įtempta.
Saulė kaitins
Vėl jūras, žemes. –
Saulės kraitį
Sukrausim ir mes.
Tekeikia prakeiksmu pasaulį
Išsekę lūpos pranašų! –
Draugystę mano tau – kaip saulę,
Kaip šviesų ilgesį nešu.
Ak, ilgos naktys, juodos delčios, –
Padangės pilnos debesų.
O vis dėlto – sakyk, kodėl čia,
Kodėl taip žemėje šviesu?
Jei tu manai, kad saulė, – klysti!
Ne saulė teka mum kasryt. –
Tai mūsų didelė draugystė,
Mūs kraujo muzika skaidri!
Dėl jos ir žemėje gyvenam,
Dainuojame dainas dėl jos. –
Dėl jos ir nemunai srovena,
Ir ošia girios žaliosios.
Sako, mirdamas mane tu keikei,
O numiręs surūstėjai dar labiau.
Ligi šiol aš negaliu vis atsipeikėt:
Juk tave mylėjau ir gerbiau.
Ar galėjau iš pusiaukelės sugrįžti?
Ar galėjau – tais pačiais keliais?
Gena, gena pikto dievo rykštė, –
Atgalion ir atsigręžt neleis.
Aplink žemę skridusi su vėtrom,
Vėl išgirsiu mylimus vardus.
Tik akmuo, paduotas duonos vietoj,
Bus man atpildas skurdus.
Ir nenoriu sau geresnio nieko,
Tik prie žemės prisiglaust brangios,
Būti tėviškės arimų slieku,
Mėlyna rugiagėle rugiuos.
jei būtų augę
Alpių šlaituos
bambukų giraitės –
rašytume bambukų lazdelėm
(nereiktų jų dirbt dabar
iš meškerykočių)
hieroglifais
HIEROGLIFŲ?
riestainiais gyvatukėm
stogelių horizontais
ovalų slyvom
adatom jako plauko storumo
skylių tetraedrais
oro duobių elipsėm
iečių blakstienom kirvakočiais
peilių geležtėm ylom
pintų virvių sraigtais
begalybių varlytėm
kaulo žeberklais
durų laužtuvais žnyplėm
bičių geluonim
voratinklių nytim - - -
ir vis tiek
tai nieko nekeistų
rašytume kaip dabar –
iš dyko buvimo
nevilties
įsikandę melancholijos pliauską
mirčiai skaidrėjant
lyg rytui
laumžirgio akies lėliukėj
lydimi karvių baubimo
tarp edelveisų šokant balerinoms
Ant melsvo fono – žvaigždės blyškios.
Naktis kaip ašara šviesi.
O žemėj žydi baltos vyšnios
Ir begalinis liūdesys.
Pavasario gėlė tyli
Žolėj geltoną veidą slepia,
Pasaulis liejasi ir kvepia
Liūdnam mėnulio spinduly.
Danguj apalpę žvaigždės guli.
Naktis betikslė ir šviesi.
O, senas, virpantis mėnuli,
O, begalinis liūdesy!
Kai aš prisimenu anas dienas,
Rašau be galo paprastas dainas:
Apie auksinį tėvo gryčios stogą
Ir apie derlių, gerą arba blogą.
Ten kaip žiedai margavo aviliai,
Lietus į žemę sunkėsi giliai.
O žmonės gimė, sėjo, pjovė, mirė,
Juos kirto laikas, o jie kirto girią.
Bet jie žaliavo, kaip ir ta giria,
Ir jie dainas dainavo vakare,
Pareidami iš lauko į namus,
Ir švietė jiems saulėlydis ramus,
Ir suko girnas jiems galingas vėjas,
Vyresnis brolis, jiems padėt atėjęs.
Pralaužę pasenusią tvorą,
Alyvos išskrido iš sodo
Ir skrenda per čiulbantį orą
Ir nuogos erdvėj pasirodo.
Jos baltos ir jaunos kaip deivės,
Jos žemę apakusią veda
Į rojų, ir verkia praeivis,
Ir skersgatviui užima žadą.
Tarnaitė, stebuklo sulaukus,
Surikusi šoka į dangų.
Jai krenta alyvos pro plaukus
Ir tirpsta tarp drebančių rankų.
Įspėk, kas kvepia? Neįspėjai.
Lelijos? Liepos? Vėjai? Ne.
Taip kvepia princai ir kirpėjai,
Taip kvepia vakaras sapne.
Žiūrėki: linija pro stiklą
Praėjo posūkiu tyliu,
Rami šviesa pro švelnią miglą
Čiurlena pieno upeliu.
Žiūrėki: sninga, sninga, sninga.
Žiūrėki: baltas sodas minga.
Nugrimzdo žemė praeity.
Įspėk, kas eina? Neįspėjai:
Ateina princai ir kirpėjai,
Balti karaliai ir kepėjai,
Ir šlama medžiai apsnigti.
Lietuva – akmuo prie slenksčio seno
Ir lietaus lašelis debesy.
Lietuva – ugnis, kurią kūrenam
Ir kurioj sudegsime visi.
Lietuva su pagonybės mitais,
Lietuva su šimtmečių lažu.
Lietuva – grėsmingas dinamitas
Tūkstančiuos sukilėlių laužų.
Visos pievos, upės apraudotos
Graudžiose lietuvės raudose.
Švietė širdys protėvių raudonos –
Požemiuos įkalinta dvasia.
Mes visi tenai – gelmėj – užgimę
Po lenktu sukilėlio dalgiu.
Ir visus mus Lietuva augino
Tarsi lauką želiančių rugių.
Ak, rugiai, iškentę gruodžio vėją,
Ir keliai, nubėgantys kalvom...
Kažkada iš Lietuvos atėję,
Mes ir vėl sugrįšim Lietuvon.
Ir tenai, kur po visų klajonių
Žemėn atsiguls mana galva,
Nerašykit mano vardo, žmonės,
Parašykit, žmonės: L i e t u v a.
Nežiūrėk,
Nežibėk,
Taip liūdnai
Į akis.
Ką darau
Negerai –
Pats žinau.
Nesakyk.
Tik pilniau
Ir svaigiau
Mano taurę
Pripilk
Ir stipriau
Ir karščiau
Tu mane
Apkabink.
Bet ne tu,
O kita
Tavo rankomis
Glaus,
Ir liūdna
Valanda
Iškeliaus,
Iškeliaus.
Iškeliaus
Ir negrįš
Ir sekundė
Šita –
Kaip ir aš,
Kaip ir tu –
Niekada,
Niekada.
Tai stipriau
Ir karščiau
Tu mane
Apkabink
Ir pilniau
Ir svaigiau
Mano taurę
Pripilk.
Aš lauksiu
Prie Vilniaus,
Prie pasakų miesto,
Kur teka Neris
Su žara.
Aš lauksiu
Prie Vilniaus,
Vilnijančio Vilniaus,
Tavęs,
Mano meile
Tyra.
Nerie,
Nešk laivelį.
Nenešk
Tik pro šalį,
Nenešk
Mano meilės gilios.
Tik neški
Pro šalį
Viliokę mergelę,
Plukdyki
Tu ją atgalios.
Aš lauksiu
Prie Vilniaus,
Prie pasakų miesto,
Kur teka Neris
Su žara.
Aš lauksiu
Prie Vilniaus,
Vilnijančio Vilniaus,
Tavęs,
Mano meile
Tyra.
Čia gluosniu
Rymosiu
Ir dainą dainuosiu,
Kol tavo laivelis
Atplauks.
Iš tolo pažinsiu,
Džiaugsmingai
Pamosiu,
Kai dainai
Daina atsišauks.
Aš lauksiu
Prie Vilniaus,
Prie pasakų miesto,
Tavęs,
Mano meile
Tikra.
Su Nemunu
Pateka saulė.
Su Nemunu
Leidžias toli.
Prie Nemuno
Mano pasaulis,
Prie Nemuno
Mano šalis.
Su Nemunu
Ašarą plovėm,
Su Nemunu
Griovėm stabus.
Su Nemunu
Buvom senovėj
Ir būsim,
Kol Nemunas bus.
Su Nemunu
Žemėn įaugom,
Įleidom galingas
Šaknis.
Ir motinos
Lopšį kol saugos –
Iš čia
Neišdegins ugnis.
Su Nemunu
Pateka saulė.
Linguoja lopšinė
Laisva.
Prie Nemuno
Mano pasaulis –
Gimtoji šalis –
Lietuva.
Aš praveriu langą. Čiurlena
čia pat skardžiabalsė Vilnelė.
Surasiu kur laikraštį seną,
padirbsiu mažytį laivelį...
Maurai čia krantinėje želia.
Vanduo čia toks žalias ir drungnas.
Kai giedra – nušvinta Vilnelė,
ir gatvę atspindi jos dugnas...
Paleisiu čia savo laivelį,
teplaukia po tiltais į Nerį,
terodo žuvėdros jam kelią,
te saulė jo burėse žėri...
Lekia heraldinis raitelis,
baltas šarvuotas raitelis,
antkapių raitelis,
antspaudų raitelis –
Žalgirio vėjus
pučiant į veidą jaučiu,
per šimtmečius dar neatvėsusius,
liepsną tėvynės laužų dar jaučiu,
gedulingą ir aitrią;
vėliavų audeklas –
Žalgirio kraujas,
lagerių kraujas
vilnija vėjuose –
pralekia švytintis Vytis virš Vilniaus,
pasagos išskelia žiežirbas,
žybteli saulėj sužvilgęs
jo kalavijas,
jo skydas su kryžium –
už laisvę kariauja
tas sidabrinis karys,
tas prosenių viltį pagerbęs
raitelis –
senas Traidenio, Algirdo, Vytauto
herbas.
Žiūrėk, ir po rudens žvaigždėm
sužibs lyg nimbas žibalinė lempa,
kaimynų vaiko atnešta –
ir nebeskęs troba tokioj tamsoj...
Tik nenurišk tos skepetos,
tos ligi graudulio savos –
– jai lemta
istorijoj lyg skrynioj
tavo motinišką šilumą tausot...
Žiūrėk, jau greit pasnigs,
padvelks žieminiais obuoliais,
ištirpus ūkanai,
pavirsi vadovėliuose į kaimišką madoną...
Tu liesta
senatvės gruodo –
pabučiuos tau ranką
sūnūs, dukros ir anūkai,
ir proanūkių minios –
tavo troboje sutilpus Lietuva...
Kokia graži tu pareini
iš jau sudžiūvusių pageltusių rožynų,
palikus baltą saulės skėtį
ant žolės prie begalinių tvenkinių,
kur tik laibų irisų auksas
ir arklys tuščioj ganykloj...
Negrįžimų
alėjomis sutemusiame sename dvare
aš pas tave einu.
Kokia graži tu,
kai žiebi žvakes ant pianino
ir paleidi nakčiai
tamsių plaukų didžiulį mazgą,
kai žvelgi į mus mąsliom liūdnom akim
iš po tų antakių lakaus juodumo...
Tavimi, pašnibždomis man šnekančia,
tikiu, nes ta kalba –
lyg varpo garsas iš vaikystės tolių –
įsakmi...
Kaip šuo prie mirštančios tavęs ištikimai budėjau
tais mėnesiais, kada nei žavesio, nei būto grožio
neliko – tik dvasia, tik graudulys, kada bodėjos
visi tavim, kada, dar gyvai, tau koplyčioj grojo...
Likai man ta pati, kuri sapnuodavosi rūmuos –
raudona ir karšta dosni šviesa. Ir prisiartint
aš vėl bijau. Nudegina tas ašarų sūrumas,
plaukų vėsa, kurios nėra jokiuos portretuos...
Argi tavęs neteksiu? Argi dingsi? Kas karalių valdos,
jei esame lyg dykvietėj – visam pasauly dviese?
Man niekas nesvarbu – dar muša šventos tavo valandos,
dar tavo švelnūs pirštai mano rankoj neatvėsę...
Aš būsiu ne pageltęs pergamentas. Aš nesensiu.
Man meilė bus galia išlikti, kaip poetui eilės.
Aš čia gimiau. Aš pavirtau čia Vilniaus renesansu.
Iš čia ir mano žavesys, per amžius neapleidęs...
Grįžau čia mirusi. Tamsus ir ankštas buvo karstas.
Už jo – kanopų ritmas tarsi laikrodžio tiksėjimas.
Už jo – Žygimanto alsavimas, duslus ir karštas.
Grįžau čia mirusi, į savo dangų įtikėjus.
Į šitą miestą ūkanoj – į prigesintą, drėgną
jo bokštų spindesį, į šiltą išganingą lietų grįžau.
Ne karūnavimui išvežę, bet ištrėmę vėl parvežė.
Ir prisikėliau, žemės prisilietus.
Takams su šešėliais, seniems polonezams
aš ploju Oginskių parke. Voratinkliai
suyra ant pusnuogių rankų – praretink
jų raštą. Už saulėtą plauką plonesnis,
už violončelės išderintą stygą
vandens teliūškavimas.
Glostyk tą atspindį –
tą šviesą, tuos virpančius ąžuolus. Tapsi
kaip oras skaidri. Bet vis tiek nenustygsta
šešėlių kaita ant žirgyno griuvėsių...
Vivaldis ir vėjas, ir vėjas, ir vėjas,
tik vakaro vėjas, tolydžio rausvėjąs,
tik temstančiam parke, prieš iškrentant rasai,
užgrojęs orkestras pajūrio terasoj,
tik debesys, nykiai į šviesą plevenantys,
tik penkios laukinės plasnojančios antys,
tik skraidantys kirai ir kregždės, lyg žymę
paliekantys lakų šešėlį rožyne,
paliekantys čiulbesį tilstančiam largo,
tik ūžiančios bangos, tik žvakės už lango,
tik, žiedlapiams byrant, lig skausmo apėmęs
rugpjūčio jau vystančių rožių kvepėjimas...
Kada nors
Ateis toks laikas:
Bus vaikelis
Nebe vaikas.
Jo pūkuotas šalikėlis
Bus nublukęs, susivėlęs…
Ąsotėlis išrašytas
Gali būti sudaužytas…
Suspalvoti bus pieštukai…
Pirštai bus –
Nebe pirštukai,
O kieme
Klevelis tęvas –
Bus šakotas
Tvirtas klevas.
Bus viena diena –
Praėjus,
O kita –
Dar neatėjus.
Bus knygutė ši marga
Pamiršta
Sena knyga…
Kada nors
Dar daug kas keisis…
Tik saulelė –
Kils ir leisis,
Vis gražiai
Mums šviesdama,
Ir mama
Mums liks
Mama.
Baltos rogės, baltas žirgas,
Baltos pasagos sužvilgo...
Rogėse - balta viešnia.
Kas tokia ji - nežinia!
- Aš esu šalta žiemužė.
Girdit? Mano pūgos ūžia!
O rogutėse netilpę
Mano vėtros gatvėj švilpia.
Baltos rogės, baltas žirgas,
Baltos pasagos sužvilgo...
Rogėse - žiema viešnia,
O iš kur ji - nežinia.
- Aš iš Šiaurės atskubėjau,
Kur ledynus laižo vėjai,
Kur nuo speigo ledas treška,
Kur gyvena baltos meškos.
Baltos rogės, baltas žirgas,
Baltos pasagos sužvilgo...
Rogėse - žiema viešnia.
Kur keliaus ji - nežinia!
- Aš dabar pas jus pabūsiu,
Lediniu kvapu papūsiu,
Kai vanduo pavirs į stiklą,
Jus pakviesiu į čiuožyklą!
Jis atsirėmė nugara į sieną.
Kaminai vakaro dangaus fone buvo nejaukūs.
Jokiu akmeniu nesudaužysi nebylaus kaminų abejingumo.
Jis žinojo, kad Jūratės nebėra ir nebebus.
Kai jis nubėgo, viskas jau buvo baigta.
Jūratė gulėjo ant upės kranto, išsigandusias dideles akis įsmeigusi į dangų.
Jis pasilenkė prie jos ir pamatė, kaip lūpų kamputyje virpėjo šaltas vandens lašas.
Dabar Jūratės nebebuvo.
Jis viską žinojo.
Žinojimo buvo per daug ir per maža.
Paėjęs nuo sienos, Tomas žiūrėjo į veidrodį.
Akys buvo sausos, jos neverkė.
Mintys buvo liūdnos.
Stovėjo nebylūs, abejingi kaminai, spaudė iš keturių pusių kambario sienos, ir, kai pribrėško, jis pamatė Jūratės akis.
Jos žiūrėjo susimąsčiusios iš visų keturių kambario sienų ir lydėjo Tomą kiekviename žingsnyje.
Kai saulė nusileido, kaminai staiga pasidarė jaukesni.
Namų kaminai Tomui visada būdavo šiurpūs, kai juos matydavo tolimoj erdvėj ir kai leisdavosi saulė.
Maža dulkėta gatvele, kasdieniškai kalbėdami, ėjo žmonės, ir jis norėjo, kad visi žmonės susirinktų jo kambary.
Jie galėtų nekalbėti apie Jūratę, galėtų nesakyti užuojautų.
Bet žmonės pabūtų kartu su juo, patylėtų.
Jis visų jų nesusodintų, bet jie galėtų sėdėti pakaitom.
Tačiau žmonės, kurie ėjo gatve, kalbėjo kasdieniškai ir turėjo visokių reikalų.
Tomas užsimerkė.
Jis vėl matė Jūratės akis, o sienos vis dar buvo, slinko artyn, ir niekas nepravėrė durų.
Jis susiieškojo įskilusią plokštelę, ir, kai grojo smuikas, Tomas pastebėjo, kad Jūratės akys buvo pilnos džiaugsmo.
Ir jie abu nutarė eiti prie stačių plokštumų.
Bet paskui ji nubėgo viena per saulės nutviekstą lygumą, ir prie baltų Ispanijos kaimo pastatų, nesulaukdami raitelių, pririšti žvengė neramūs žirgai.
„Tomai, perskėlei plokštelę, ir dabar melodija visą laiką šlubuoja.“
Namo sienos tebebuvo.
Ir Jūratė gulėjo ant upės kranto, o lūpų kamputyje virpėjo šaltas vandens lašas, ir permirkusi suknelė nedengė jos sušalusių kelių...
– Nuostabu! Būkite geras, pagrokite dar kartą.
Ta muzika šią gatvelę daro didelę.
„Iš tikrųjų, Tomai, uždėk plokštelę dar kartą, nors ir perskelta ji, nors ir šlubuoja melodija.
Pasiklausysim, nubėgsim, pabaidysim raitelių nesulaukusius žirgus, o paskui vėl eisim pasitikti stačių plokštumų.
Ką tu, mielas, mes būsim dideli prie tų plokštumų.
Ir kaminai jau visai ramūs ir nebaisūs, ir prasmės kiek daug visur.“
– Jūs dažnai grojate šią plokštelę?
Jis krūptelėjo.
Jūratės akys buvo kambario sienose, o ta jauna mergaitė stovėjo prie praviro gretimo namo lango ir šypsojosi.
– Jūs dažnai grojate?
– Dabar aš grosiu kas vakarą.
– Ir jūs nepyksit, jei aš taip pat klausysiuos?
Vienas žmogus kalbėjo nekasdieniškai ir atėjo.
Jis nesakė užuojautų ir norėjo labai nedaug.
Jis beveik nieko nenorėjo.
Nedidelių priemiesčio namų langai ir durys buvo praviros, ir žmonės namuose kalbėjo puse lūpų, tarytum bijodami nuslopinti vakaro kalbą.
„Tomai, tu galėtum išeiti į gatvę.
Kartu su žmonėmis pažiūrėtum nuo kalno į miestą ir, ką suprastum, papasakotumei man.“
Jos akys tebebuvo, kambario sienos vėl pradėjo artėti.
– Nepyksit, kad klausysiuos? – mergaitės akys dabar susimąsčiusios.
– Aš nieko nežinau.
Aš grosiu kas vakarą.
Kitą dieną jie abu vaikščiojo gatve.
Ji buvo jauna ir graži, ir jis pajuto, kaip kažkas nuskriaustas atsikėlė jame.
Džiaugsmas, kad yra šita jauna mergaitė, šildė jį, ir pasiryžimą nesustoti didino tolumoj dunksančios pilkos plokštumos.
– Vakar tave aš tikriausiai įpykinau?
– Aš grosiu kiekvieną vakarą, Ema.
Ji nusijuokė.
– Manęs dar taip niekas nevadino, Tomai.
Jis džiaugėsi paslapčia, kad jos dar niekas tokiu vardu nevadino.
Paskui jie sėdėjo stadione, ir Tomas matė, kaip ji troško gyventi.
Ji mylėjo ir juto viską.
Ji norėjo paliesti savo kūnu kiekvieną daiktą ir sužinoti, kaip jis vadinasi iš tikrųjų.
Vakarais Tomas uždėdavo plokštelę, Jūratės akys būdavo visose keturiose sienose, žvengdavo raitelių nesulaukdami žirgai, ir Ema vis prašydavo uždėti plokštelę iš naujo.
Niekas nepraverdavo durų.
Jie abu sėdėjo prie upės, ant įkaitusio smėlio, ir paskui Ema greit nusimetė suknelę ir įbrido į vandenį.
Ji brido vis gilyn, ir baisus nujautimas persmelkė jį visą.
Ji nuplaukė pasroviui, ji buvo graži permatomame vandenyje, sagė blizgėjo jos plaukuose prieš saulę.
Upė tekėjo greitai, ir Tomas, lieknas ir įdegęs, kaip naivus tamsiaodis bėgo upės krantu, įsmeigęs į mergaitę akis ir klimpdamas į karštą smėlį...
Ji juokėsi vandeny, ir Tomui jos balsas buvo geras...
Jis tirpdė kažką jame ir jungė su pasauliu.
Blizgančio vandens nesulaužoma logika įtikinėjo, kad viskas praeina.
Paskui ji išlipo kitame upės krante ir neskubėdama ėjo atgal.
Nurimęs jis atsisėdo.
Grojo kaime girdėtą nesudėtingą melodiją, nes tenai kažkam buvo linksma.
Nuleidęs kojas į vandenį, jis žiūrėjo toli į laukus, pilnus žydinčių dobilų ir bičių.
Kalbėdamasi su krantais, tekėjo upė, ir anoje pusėje jis matė
Emą.
Ji ėjo nesidairydama, nuleidusi galvą, ir Tomas pamanė, kad su juo gal būtų jai lengviau.
Jis norėjo šokti į vandenį, bet vanduo tekėjo ir buvo toks pat, kaip tada, kai Jūratė gulėjo ant kranto ir kai permirkusi suknelė nepridengė jos sušalusių kelių.
Staiga tarytum siaubingas griausmas suskambo įskilusi plokštelė, adatėlė šokinėjo lyg per giliausias vagas, o žirgų žvengimas buvo skardus, ir dobilienos ėmė lūžinėti.
Jos kėlėsi, virpėjo, ir netrukus iš keturių pusių išaugo didelės sienos;
Jūratės akys buvo geros, jos žiūrėjo į vandenį ir norėjo įbristi upėn, nuplaukti ir žinoti, kad ant kranto, nuleidęs kojas į vandenį, sėdi Tomas ir lydi ją akimis.
Dobilienos virpėjo, lūžo laukai, ir sienos darėsi vis didesnės.
– Ema! – sušuko Tomas išgąstingai, bet balsas buvo kimus kaitrią pavasario dieną, ir tarytum nematomi partizanai perpjovė ore laidus, ir ji neišgirdo.
Paskui vėl sienos sujudėjo, pradėjo leistis prie žemės, žydėjo dobilai, ir bitės dirbo medų.
Ema stovėjo vandeny, jos veidas buvo šlapias.
Ji buvo linksma, bet kažkas neaiškus, neišspręstas garmėjo su upės vandeniu.
Prie jo kojų jau kelintą kartą susirinkdavo būrys mažų ir didelių žuvų, jos nardydavo ir į vieną, ir į kitą pusę, retkarčiais išsprogintom akim pro vandenį pasižiūrėdamos į dangų.
Kaime melodija nutilo, ir ten taip pat buvo atidarytos visos durys ir langai,
o žmonės klausėsi ir norėjo suprasti, ką kalba kiti.
Jis surado smėlyje akmenuką ir sviedė į žuvų būrį.
Jos išsisklaidė į visas puses, bet greitai sugrįžo vėl.
Jis sviedė kitą, ir jos vėl spruko į šalis ir vėl greit pasirodė.
„Žuvys, matyt, neturi atminties.
Jos tik iš instinkto bijosi.
Jei jos suprastų ir atsimintų, kad aš galiu kokią vieną netyčia užmušti, jos daugiau nebegrįžtų.
O gal jos labai alkanos?..“
– Tomai, kodėl tu šitaip...
Kas tau yra? – ji brido prie jo, ir Tomas matė, kaip srovelėmis nuo jos plaukų bėgo vanduo ir krito į upę.
Jis neatsakė, nors žinojo, kad reikėjo atsakyti.
Ji pažvelgė jam į akis ir išsitiesė ant įkaitusio smėlio; ji buvo trupučiuką pailsusi, neramiai ir nelygiai kvėpavo.
Ji juto visą pasaulį, ir jis dar buvo jai geras.
Tomui pasirodė, kad be jos negalėtų gyventi.
– Kam tu mėtei tuos akmenukus, Tomai?
– Aš baidžiau žuvis.
Jos tik neilgam bijosi.
Žuvys neturi atminties, Ema...
Ji atmetė ant smėlio rankas ir nusijuokė:
– Žuvys neturi atminties, žuvys neturi atminties...
Staiga jis krūptelėjo.
Nuo jos plaukų per skruostą nuriedėjo vandens lašas ir sustojo lūpų kamputyje.
Ji gulėjo, žiūrėdama į mėlyną dangų, ir galvojo kažką, o nuriedėjęs vandens lašas virpėjo lūpų kamputyje.
Lyg vagis jis atkišo drebančią ranką prie jos veido, ir ji išsigandusiomis, beveik stiklinėmis akimis žiūrėjo į jo ranką ir sušuko:
– Tomai, kas tau?
Jis atitraukė drebančią ranką.
– Ema, aš nenorėjau to lašo matyti.
Dabar jo jau nebėra.
Aš jį pasiėmiau.
–
Jis parodė drėgną piršto galiuką.
Paskui ilgai abu tylėjo ir galvojo turbūt apie tą patį.
Tomas surišo abiejų drabužius, o ji nuplaukė į kitą krantą, ir jis brido, lyg vėliavą iškėlęs drabužių ryšulėlį.
Gatvės buvo šventiškos ir beveik tuščios.
Kepino saulė, mirgėjo namai ir bokštai.
Tik senesnieji, negalėję išsiruošti nei prie upių, nei prie ežerų, nei prie jūros, lengvu žingsniu vaikščiojo šaligatviais, ieškodami pavėsių ir matydami savo tolimą praeitį.
Sukeldavo vėją pralėkdami troleibusai, laikrodžio dūžiai buvo duslūs, ir žmonės iš pilies dairėsi į karštą ir tarytum išmirusį miestą, o garlaivis, paėmęs paskutinį keleivį, paskelbė, kad laikas išplaukti.
Jis ėjo kažkaip nedrąsiai, juto, kad greta yra jos pečiai, plaukai su blizgančia sage.
Jis žinojo, kad be jos mieste būtų baisu, ir, nieko tikro negalėdamas suprasti, suėmė ją už pečių ir tarė:
– Ema, tu eik.
Aš pastovėsiu ir paskui eisiu iš paskos.
Ji žiūrėjo nustebusi.
– Ema, aš noriu tave iš tolo matyti.
Tu eik, o aš pastovėsiu.
Aš žiūrėsiu į tave iš tolo.
Ji nuėjo.
Iš pradžių palengva, paskui greičiau.
Jis stovėjo ir per kaitrų orą girdėjo jos žingsnius, matė mirgant gelsvą suknelę, ir paskui tolumoj, už miesto gatvių, pasirodė stačios plokštumos, ir Tomui suplakė mintis, kad ji nueis.
Jis pasileido gatve, garsiai šaukdamas.
Jai, matyt, buvo gera, kad Tomas pasivijo, palietė petį, kad jis buvo pavargęs ir sunkiai alsavo.
Jie abu žiūrėjo į plačios gatvės vidurį, kur stovėjo baltas milicininkas, sulaikęs mašinų virtinę, ir mažyliai per gatvę ėjo, linksmai klegėdami.
Knygyno vitrinose užverstos knygos dvelkė paslaptingumu.
Tomas pažiūrėjo į jos akis, ir jam pasirodė, kad Emos akys buvo liūdnos.
Vakare jie sustojo prie Tomo namų.
Jos akys tebebuvo susimąsčiusios.
Ji nedrąsiai, lyg bijodama tarė:
– Tomai, tu nepagalvok...
Aš norėčiau užeiti pas tave.
– Ir staiga ji krūptelėjo, nes Tomas, išskėtęs rankas, atšoko, tarytum norėdamas uždengti namą.
– Ne!..
– suriko jis šaižiu balsu, ir vaikai, žaidę prieblandos apgaubtoje dulkėtoj gatvėj, sukluso.
Vakare jis vėl uždėjo plokštelę, ir melodija šlubavo, žvengė prie baltų pastatų pririšti žirgai.
Kambario sienos tebebuvo, ir niekas nepravėrė durų.
Paskui atėjo ruduo, kaminai kasdien vis labiau buvo pajungiami į darbą, ir žmonės rečiau laikė duris praviras ir jau nesiklausė, ką kalba kiti.
Jie vėl atėjo prie upės.
Kitoje pusėje degdami nuo medžių krito lapai.
Ji sėdėjo ant kranto, ji ištiesė įdegusias kojas, ir suknelė pridengė kelius.
Upės gargėjimas buvo šaltas ir nejaukus.
Jis vėl matė laukus, ir laukai lūžinėjo, vėl stovėjo keturios sienos, kuriose nebuvo nei dobilų, nei bičių.
– Jau ruduo, Tomai, – tarė Ema, ir lapai anoj upės pusėj degdami krito į vandenį.
– Jau ruduo, Ema, – atsakė Tomas.
– Žuvys neturi atminties, Tomai, – tarė ji po valandėlės.
– Žuvys neturi atminties, Ema.
Ant aukšto stataus kalno pasirodė stebuklingas žiburys.
Žibėjo jis kaip žvaigždė, apsiaustas šviesiu ratu iš aukso raidžių.
Pamatę tat žmonės ėjo prie kalno, stebėjos į žiburį, bet, negalėdami ant to kalno užlipti, negalėjo išskaityti aukso raidžių.
Pagaliau atsirado jaunikaitis, kuris susirinkusiai miniai perskaitė:
„Žmonių Laimė“.
Pasklido apie tai garsas po visą šalį: visur tik apie tai ir tekalbėjo.
Bet niekas negalėjo gerai suprasti ir kitiems išaiškinti, ką tie žodžiai reiškia.
Ištisas dienas ir naktis budėjo žmonių minios prie kalno, vienos nueidamos, kitos ateidamos, ir laukė naujo dar didesnio stebuklo ar išaiškinimo senojo...
O žiburys ne tik negeso, bet vis labiau žibėjo, aukso raidės vis labiau blizgėjo...
Ir šitai vieną naktį atėjo prie tų žmonių žilas senelis ir paklausė jų:
– Ko jūs čia susirinkote ir laukiate?
Atsakė minia:
– Šitai pasirodė ant kalno žiburys su nuostabiu parašu, kurio mes nesuprantame.
– Aš jums išaiškinsiu, – atsakė senelis.
– Šitas žiburys – tat jūsų laimė;
tas, kuris užlips ant to kalno ir prisilies prie to žiburio, visus žmones padarys laimingus...
Nudžiugo minia ir sujudo kaip jūra.
Nors kalnas aukštas ir status buvo, bet pilnos džiaugsmo žmonių akys žiūrėjo į jo viršūnę kaip į saulę ir daugelis jau rengėsi lipti.
– Palaukit, aš dar nepabaigiau! – sušuko senelis.
– Ne taip lengva, kaip jūs manote, to kalno viršūnė pasiekti; tuos, kurie lips, baidys iš visų pusių baisiausios šmėklos, rėkaus ir kauks įvairiausiais balsais, šauks ir trauks juos atgal.
Ir tie, kurie išsigąs jų, atsigręžę pažiūrės žemyn ar iš neatsargumo paslydės nors kiek, – tuojau pavirs į akmenį.
Daug aukų pareikalaus žmonių laimė! Net ir tie, kurie užlips ilgainiui ant kalno ir prisilytės stebuklingo žiburio, vienu akies mirksniu pavirs į akmenį ir tik savo mirtimi atneš jie laimę kitiems...
Bet kada taip atsitiks, paliestas žiburys subyrės į nesuskaitomą daugybę žiburėlių, kurie nusileis nuo kalno žemyn, išsisklaidys po jūsų namus ir pirkias, įeis į jūsų protą ir širdis, – ir tada būsite laimingi...
Taip pasakęs, senelis pranyko.
Nuliūdo minia, tuos jo žodžius užgirdusi: atsiduso kaip vienas žmogus ir žemai žemai palenkė savo galvas.
Jų akyse buvo jau nebe džiaugsmas, bet nusiminimas; nebe artinos jie dabar prie kalno, bet nuo jo tolintis pradėjo...
Niekas savo gyvasties nenorėjo aukoti.
Ir ne tik savo gyvasties nenorėjo aukoti:
dar ir vieni kitus nuo to atkalbinėjo.
Tėvai gailėjo savo vaikų, merginos savo jaunikaičių, vaikinai savo mylimųjų, seserys brolių: vieni saugojo kitus, drebėjo dėl vienas kito.
Bet atsirado drąsuolių.
Nedaug tokių buvo, bet jų skaičius vis augo.
Slapta nuo vienas kito sūnūs ir dukterys bėgo iš tėvų namų, labai retai jų laiminami, dažnai keikiami ir visados apverkiami; įsimylėjusieji jaunikaičiai ir merginos skyrėsi, vieni kitiems iškalbinėdami, – ir tik kai kurie iš jų ėjo stipriai rankas sunėrę...
Ir ėjo šitie visi drąsuoliai prie kalno savo gyvasties už žmonių laimę aukoti, užmiršdami patys save, savo mylimuosius...
Sunkus, erškėčiais išklotas buvo jų kelias.
Gana buvo mažiausio neatsargumo, ir nelaimingieji slydo nuo stataus kalno žemyn ir virto į akmenis.
O
visokios šmėklos, tarsi pragaro dvasios, lakstė aplinkui baisiausiais nebūtais žvėrimis, gąsdino iš visų pusių, kaukė vilkais, čypė gyvatėmis, lojo šunimis.
Nuo tų įvairių balsų ir baisybių sukos drąsuoliams galvos, vargo kūnas, ir nusilpę jie krito žemyn, pavirsdami į akmenis.
Bet kritusiųjų vieton ėjo ir ėjo naujos drąsuolių minios ir lipo ant kalno.
Visą kalno apačią apsiaupė aukšta akmenų siena: tat buvo žuvusiųjų kūnai.
Šalies gyventojai tolinosi dabar nuo to kalno kaip nuo baisiausios ligos ir maro.
O tie, kuriems pražuvo tenai brangūs žmonės – tėvams vaikai, merginoms jaunikaičiai, vaikinams jų mylimosios, – draskydamies ant savo galvų plaukus ir liedami ašaras, skendo nelaimėse ir keikė tą žiburį...
Kalnas pavirto baisiausia nelaimių ir prakeikimo vieta.
Bet nesuturėjo tat naujų drąsuolių minių nuo aukų ir pasišventimo.
Žuvusiųjų draugų dvasia gimdė jų širdyse neapsakomą stebuklingą galią: jie ėjo ant to kalno neužsileisdami paskui vienas kitą.
Iš pavirtusiųjų į akmenis žmonių kūnų aplink senąjį kalną augo kitas kalnas, kurio viršūnė kaskart vis labiau ir labiau artinosi prie žiburio.
Paskesniosioms drąsuolių minioms vis lengviau buvo lipti...
Bet ne vieni jau metai aukų ir pasišventimo praėjo, o dar nė vienas iš lipančiųjų nepasiekė kalno viršūnės, nepalytėjo stebuklingojo žiburio.
Šalies gyventojai tai svajotojais ir bepročiais juos vadino, tai gailėdami jų verkė; nemaža ir tokių buvo, kurie iš jų tik juokės ir tyčiojosi ir džiaugės, kad jie žūsta.
Bet šitai vieną gražią pavasario dieną nesuskaitoma drąsuolių minia –
jaunikaičių ir merginų, vaikų ir suaugusių vyrų, išblyškusių ir nuvargusių, –
vėl priėjo prie kalno.
Visų jų akyse švietė viltis ir drąsa, meilė ir pasišventimas.
Suriko visi galingu balsu ir kaip sukilusių jūrų bangos puolė prie kalno.
Iš visų pusių šmėklų baidomi ir persekiojami, lipo ir lipo jie akmenimis aukštyn, visą kelią išklodami naujais savo kritusiųjų draugų kūnais.
Juo aukštyn, juo retyn jų skaičius ėjo.
Šitai tik saujelė beliko.
Bet jau visai visai ji nebetoli viršūnės.
Nebegirdėjo jie šmėklų kaukimo, nebematė jų bjaurių veidų; jų blizgančios akys įbestos buvo į žiburį ir negalėjo nuo jo atsitraukti: juk tat buvo jų vargingos kelionės galas, tat žmonių laimė jų akyse stovėjo...
Dar du trys draugai krito, ir likusieji pasiekė viršūnę...
Sušuko linksmu galingu pergalėjimo balsu, ir visi kaip vienas nutvėrė savo rankomis žiburį.
Visi vienu akies mirksniu pavirto į akmenis...
Ir rados stebuklas! Visos šmėklos pražuvo, o paliestas žiburys subyrėjo į nesuskaitomą daugybę žiburėlių, kurie kaip krintančios iš dangaus žvaigždės nusileido nuo kalno žemyn, nušviesdamos visą šalį.
Tos šalies gyventojai staiga pajuto savo laukuose, namuose ir pirkiose ypatingą malonią šviesą, savo širdyse ir galvoje – neapsakomą ramumą.
Akies mirksniu sutrupėjo nelaisvės pančiai, išnyko tarp žmonių neapykanta ir visokios skriaudos ir neteisybės; visi pasijuto esą lygūs ir laimingi, visi gerbė artimą ir jo teises.
Atsirado tarp žmonių laimė...
Pamatę save ir kitus taip atsimainiusius, atspėjo žmonės ir tos atmainos priežastį.
Atsiminė stebuklingą žiburį ir visi kaip vienas skubinos prie iškeiktojo kalno.
Bet susirinkusios žmonių minios žiburio jau neberado.
Net senojo kalno nebesimatė; visas aplinkui, nuo apačios ligi pačiai viršūnėlei, buvo apsiauptas jis akmenimis.
Visa dabar žmonės suprato ir su pagarba nulenkė savo galvas žemyn: tat buvo jų išganytojų kūnai, kurie, patys numirdami, jiems atnešė laimę...
Ir nuo tos dienos keikiamasai seniau kalnas buvo pramintas garbės ir laimės vieta; nuo tos dienos jis tapo istoriškuoju žmonių gyvenimo paminklu.
Dabar gyventojai ne tik nuo jo nebebėgo kaip nuo ligos ir maro, bet eidami pro šalį su pagarba ir meile lenkė žemyn savo galvas, atsimindami žuvusiuosius šalies išvaduotojus.
Iškilmingai šventė kasmet žmonės išvadavimo dieną kaip didžiausią visos šalies šventę.
Tą dieną rinkosi jie prie kalno, apsitaisę gražiausiais rūbais.
Su žaliais ant galvų vainikais ėjo jaunos merginos; puikiausius žolynus nešėsi rankose gerbiamos moterys; aukštai iškeltos vėliavos plevėsavo tvirtuose jaunikaičių ir vyrų delnuose, o pirma visų puikiausiais vežimais baltai apsitaisę važiavo nekalti vaikai...
Visi buvo linksmi ir laimingi...
Prisiartinę prie kalno ir apsiautę jį aplinkui, dainavo jie laisvės ir laimės dainas, barstė ant kalno žolynus, dėjo vainikus, garbindami žuvusiuosius išvaduotojus.
Visą tą dieną linksmai griežė muzika.
Ir tą šventę kėlė kas metai; kas metai garbino savo laisvės ir laimės dieną.
Pražuvusiųjų drąsuolių vardai buvo įrašyti istorijos knygon aukso raidėmis, o jų gyvenimo ir darbų paskesniųjų žmonių eilės mokės kaip poterių ir katekizmo...
Ir visi buvo laimingi...
Šaly diendaržio durų, ant didžiulės spalių krūvos, guli senas Brisius –
žilas, apžabalęs.
Matyti jisai dar mato, bet tik kaip per dūmus, ir savo žmogaus labai dažnai nebepažįsta.
Sunki senatvė ir jam: visų užmirštas, apleistas.
Patsai gerai jaučia, kad mažai kam bereikalingas.
Bet, kiek galėdamas, rūpinas dar būti naudingas.
Nors nebeprigirdi, o sunkios blakstienos amžinai merkia jo traškanotas akis, tačiau vaiko nuo savęs snaudulį ir klausos.
Beklausydamas apsnūsta...
Ir girdi per miegą: šlama netoli, tartum eina kas svetimas...
Sunkiai kelias senas Brisius iš guolio ir loja užkimusiu, mieguistu balsu.
– A tu, žabali, ar nenustosi!..
Savo žmogaus nemato, – girdi jisai pažįstamą balsą.
Susigėdęs šiepia bedantį snukį, inkščia gailiai, tartum atsiprašydamas, ir,
paspaudęs uodegą, vėl susiriečia guoly...
Jau nebe kartą Brisių pajautos apgauna, jam gėdą padaro.
Dažnai troboj, viduasly gulėdamas, sapnuoja jisai vagį ar vilką, kuriuos, jaunas būdamas, kadai vijo, ir jam pradeda regėtis, kad tie priešininkai vėl dabar tyko: kelia jisai tada savo seną galvą nuo kojų ir, tartum ko išsigandęs, netikėtai...
suloja: am! am!
Ir netikėtai, vagies vietoj, girdi tik iš visų pusių iškalbinėjimo balsus:
– A tai, žilis! Visai iškvaišo.
Nebežinodamas, kur dėtis iš gėdos, kelias jisai iš viduaslio ir, paspaudęs uodegą, lenda pasuolin.
– Kur velkies? Eik oran! – šaukia ant jo.
Ir Brisius nuliūdęs dūlina pro duris.
Dabar jisai bijo trobon ir beeiti.
Verčiau jau ant spalių gulėti: vis mažiau kitiems po kojom maišytis.
Teisybė, troboj labai gera, pastalėj gulėti šilta.
Bet kaulų graužti vis tiek jau nebegali, o nuo musių ir tenai sunku senam apsiginti.
Ir čionai, jo senatvės pasigailėję, atneša jam kartais kruopų geldelėj palakti, o ne – tai išalkęs eina pašalėmis tokio maisto ieškoti, į kurį seniau ir žiūrėt nežiūrėjo.
Taip ir skursta senatvėj...
O juk buvo jaunas ir jisai, stiprus ir visų branginamas.
Tada apsigint nuo žmonių negalėjo.
Su juo vaikai žaidė, jį račiukuos įsikinkę važinėjo: nepyko ant jų Brisius, kad ir kartais visai be reikalo jam skaudžiai suduodavo, – žinojo, kad mažas ir silpnas ir maža dar teišmano.
Jį troboj kiekvienas į save šaukė ir duona penėjo, medžioti su savim vedės.
Ustovas ir varškės jam negailėjo, bet tik nuo jo namo nebėgtų, galvijus dabotų.
O kiek dar, jau senas būdamas, juokų piemenims pridarydavo! Užmes jie, būdavo, ant Brisiaus galvos čerkazėlį ir turi, o vienam pasislėpti liepia; paskui paleidžia Brisių ieškoti.
Ir visados surasdavo, nors tasai už pusvarsčio, aukščiausioj eglės viršūnėj, būtų pasislėpęs.
Susekdavo jo pėdsakus, apuostydavo medį ir, pakėlęs aukštyn snukį, imdavo loti.
Neidavo, kolei tasai nenulips.
Pamatęs nulipantį, nesitverdavo iš džiaugsmo, šokinėdavo inkšdamas aplinkui ir, sugrįžęs pas piemenis, iškišęs liežuvį žiūrėdavo tai į juos, tai į krepšelius: žinojo, kad iš tenai būtinai gaus mėsos kruopelę ar duonos plutelę.
Tačiau ir piemenys jį užmiršo...
Guli senas Brisius ant spalių ir sapnuoja.
Mato jisai per miegą antis, kurias jo šeimininkas šaudo, o jisai iš vandens neša.
Ir tiek tų ančių daug, tokios jos riebios! Pramerkia Brisius akis ir saldžiai žiovauja, jas atsimindamas.
Bet kaipgi jisai stebisi iš tiesų priešais save šeimininką su šaudykle už pečių pamatęs.
Savo akim nenori tikėti: turbūt ir jį sapnuoja...
Bet aiškiai girdi, kaip tasai šaukia:
– Sa, Brisiau, sa!
Tai turbūt iš jo, seno, juokias? Kam?
– Sa, Brisiau, sa! – vadina šeimininkas.
Brisius šiepia snukį, tartum norėdamas šyptelėti, bet tik kažin kaip gailiai inkščia...
– Sa, Brisiau, sa!..
Jisai nenorom atsikelia nuo spalių ir seka paskum, ne taip, kaip pirma –
jaunas ir linksmas, bet paspaudęs uodegą ir nuliūdęs, kaip koksai kaltininkas.
Šeimininkas eina už klojimo laukan ir atsigręždamas vis šaukia:
– Sa, Brisiau, sa!..
Pamiškėj sustoja.
Brisius inkščia bailiai ir žiūri į žmogų, tartum klausdamas, kam čionai jį atvedė.
Mato, kaip tasai nusiima nuo pečių šaudyklę, atsitolina nuo jo keletą žingsnių ir pradeda į jį taikinti...
Negali būti?! Brisius netiki.
Tai tik pasijuokti iš jo nori.
Bet kam taip baisiai iš seno juoktis? Kam? Juk jisai nekaltas...
Brisius nori pasigerinti, sumojuoti uodega, bet iš baimės tupiasi ant paskutinių kojų, ir per jo snukį rieda gailios, karčios ašaros...
Staiga ugnis ir baisus trenksmas, – ir jisai griūva, sopulio pervertas.
Pramerkęs akis, tik spėja pamatyti, kaip nuo jo tekinom bėga žmogus, turėdamas rankoj šaudyklę...
Gal ir suprato Brisius, kodėl tasai žmogus jį užmušė; tik nebegalėjo suprasti, kodėl tekinom nuo jo pabėgo: juk jisai mirdamas tik kojas norėjo jam paskutinį kartą palaižyti...
Tat buvo nedidelė balta katytė.
Jos menkas suliesėjęs kūnelis visas drebėjo nuo šalčio ir baimės; jos plaukai, lietaus sušlapinti ir purvais apskretę, visi kabėjo sustirę ir pasišiaušę.
Radau aš ją lauke, patvoryje pritūpusią, susirietusią, nelaimingą.
Mane pamačiusi, ji taip gailestingu balsu sumiaukė ir pažiūrėjo akimis, kuriose švietė ir baimė, ir viltis.
Ji buvo dar visai visai jaunutė, bet tokia sudžiūvusi.
Gal ją atėmė nuo jos motinos žmonės; gal jie pirma norėjo ją įdėti maišiukan ir, nunešę į upę, įmesti vandenin, bet paskui atnešė laukan, pametė patvorin, kad ji neberastų namų ir nudvėstų badu: pas žmones jau nebebuvo jai vietos; gal jau nebe pirmą dieną ji čia išalkusi ir sušalusi tupi...
Bet kas man darbo? Juk ji niekam nereikalinga...
Ir aš apsidžiaugiau, kaip apsidžiaugia pamatęs kiškį medėjas.
O aš juk juo buvau apsitaisęs.
Ant pečių turėjau persidėjęs lanką, rankoje nešiaus strėlas:
maniau esąs tikras Amerikos tyrlaukių gyventojas, Kuperio aprašytas.
Nors buvau tik antros klasės mokinys, tačiau jaučiausi milžinas esąs, kuris, rodės, ir vilkų būrį susitikęs neišsigąstų.
O čia buvo tik maža sudžiūvusi katytė...
Atmatavęs dešimtį žingsnių, atsistojau, nusiėmiau nuo pečių lanką, įtempiau strėlą ir pradėjau taikinti.
Liūdnomis akimis žiūrėjo į mane nelaimingas gyvulėlis, tarsi klausdamas, ką aš darau...
ir laukė.
Strėla sudzimbė ore, ir pamačiau, kaip katytė staiga pervirto kūlio, skaudžiai skaudžiai sumiaukė ir pradėjo stirenti kojytėmis...
Kliudžiau.
Kaip tikras medėjas, prilėkiau artyn, bet ūmai pajutau širdyje šaltį ir apsistojau nustebęs: katytės veidas buvo pervertas neapsakomo skausmo, akys primerktos; ji iš visos dar likusios galios pasistengė atsistoti ant pirmutinių kojų ir pradėjo šliaužti, vilkdama žeme savo kūnelį: kartu vilkosi įlindusi jos krūtinėn strėla, o iš žaizdos dideliais juosvais lašais lašėjo ant smėlio sukrekėjęs kraujas.
Nusiminęs, nebežinodamas, ką daryti, atžagaria ranka numečiau lanką ir strėlas ir neatsigręždamas parlėkiau namo.
Širdyje jaučiau skausmą ir sunkumą:
tarsi didelė didelė našta slėgė krūtinę.
Tik trečią dieną drįsau išeiti laukan: katytė gulėjo aukštielninka, nebegyva.
Čia pat prie jos buvo numesti lankas ir strėlos.
Nutvėręs nuo žemės, lanką ir strėlas sulaužiau į šipulius ir toli išmėčiau po lauką.
Tik nedrįsau išimti strėlos, kuri buvo įsisiurbusi katytės krūtinėn ir dabar stypsojo atsikišusi.
Tai buvo vienatinis mano gyvenime šūvis.
Bet laimingas: aš jį ir ligi šiolei dar tebenešioju savo krūtinėje...
Ant Udruvės ežero stataus skardžio stovėjo Baltaragio vėjinis malūnas.
Nuo neatmenamų laikų mosavo jis savo dideliais sparnais, tarytum būtų norėjęs pasikelti ir nuskristi nuo pakriūtės.
Žemai pakalnėje tyvuliavo skaidrus Udruvės ežeras, plačiai išsišakojęs tarp aplinkinių kalnų, apaugusių pušynais, ir slėnių, užtrauktų pelkių maurais.
Baltaragio malūnas buvo ant aukščiausio kranto, ir jo sparnai, šmėkščiodami iš tolo pro mėlynas pušų viršūnes, sukdavosi nuo mažiausio vėjelio, kuris padvelkdavo iš ežero.
Udruvės ežero vandenys nuolatos skalavo malūno kalno apgriuvusį šlaitą, tarytum norėdami jį nugriauti su visu malūnu.
Bet pragyveno Baltaragio tėvų tėvai, ežeras visą laiką skalavo pakrantę, o malūnas vis stovėjo kaip stovėjęs ant pakriūtės, jo sparnai sukosi ir jis nuolatos ūžė.
Tas jo ūžimas susiliedavo su ežero murmėjimu į vieną svaiginantį gaudesį, kuris užkerėdavo savo paslaptingumu.
Ar ne jis buvo užkerėjęs ir paskutinį Paudruvės malūnininką Baltrų Baltaragį, kuris vienišas gyveno tame malūne su savo vienturte dukra Jurga.
Senas našlys taip mylėjo savo vienturtę, kad dieną naktį akių nuo jos nenuleisdavo, kartais visas nušvisdamas tarsi nepaprastos laimės apšviestas, o kartais taip nuliūsdamas ir susirūpindamas, kad net žilų plaukų vainikas apie nuplikusią jo galvą dar labiau išbaldavo.
Ką galvodavo ir ką jausdavo senas malūnininkas, niekas nežinojo, nebent nujautė, kad gražuolė dukra – visas jo džiaugsmas, rūpestis ir gyvenimas.
O dukrai maža terūpėjo, ko tėvas nušvinta ar pražyla, į ją žiūrėdamas.
Jai visas gyvenimas atrodė kaip linksma jaunystės išdaiga, o jos kiekviename žingsnyje juokėsi aštuoniolika nerūpestingų metų.
Tai buvo viso Paudruvės kaimo pati smagiausia mergina, kuri savo skambiu juoku, linksmų akių gundančiais žvilgsniais ne vieną jaunikį buvo išvedusi iš proto ir ketino dar ne vieną išvesti.
Tai buvo tikra išdykėlė, našlio tėvo išpaikinta vienturtė, kuri iš visko juokus krėtė ir pati pirmoji juokėsi.
Ne vienas norėjo pasivogti jos tą juoką visam gyvenimui, bet niekas neišeidavo, nors ir kažin kaip sugundyti stengdavosi.
Linksma, nerūpestinga Jurga iškliūdavo laisva iš visų meilės pinklių ir dar smagiau kvatodavo.
Vienas po kito važiuodavo jaunikiai su piršliais į Baltaragio malūną, bet neįstengdavo atvažiuoti.
Vos tik privažiuodavo prie šakoto Udruvės ežero, ir patys nesuprasdavo, kaip paklysdavo, nors Baltaragio malūnas iš tolo per mylią buvo matomas.
Čia būta kažkokios neįspėjamos paslapties, kuri net mandriausius suklaidindavo, ir niekas negalėdavo suprasti, kas gi pagaliau pastoja piršliams kelią pas Baltaragio dukterį.
Net giedriausią pavakarę staiga kildavo iš ežero rūkas, kuris šviesiausią dieną paversdavo tamsiausia naktimi, o patys arkliai,
nežinia ko išsigandę, pasukdavo iš tiesaus kelio į šunkelius ir dievai žino kur nuveždavo, ar ežero sąsmaukų tilčiukai, – o jų buvo ne vienas, bet septyni, –
staiga dingdavo, ar dar kažkas atsitikdavo, tiktai piršliai, užuot nuvažiavę į Baltaragio malūną, atsidurdavo visai kitoje Udruvės ežero pusėje arba dar blogiau – čia pat prie malūno klampiose Paudruvės pelkėse, kuriose ligi aušros kankindavosi, nerasdami kelio, o išaušus pamatydavo, kad po plynes pakalnėje murdosi, ir keikdamiesi grįždavo tuščiomis namo.
O nuo to laiko, kai vienas valakininko sūnus prarado Paudruvės pelkėse arklius ir pats vos galo negavo su piršliu, gindamiesi nuo visokių šmėklų, kurios juos kiaurą naktį visaip dovijo ir klaidino, viliodamos į liūno eketes, o paskui,
kai kitas išdidus senbernis su savo piršliu nuvažiavo nuo stataus skardžio tiesiai į
Udruvės ežerą, sudaužė vežimą ir nusuko sprandą pačiam geriausiam apylinkės piršliui, kad tas netrukus net Dievui atidavė savo melagio dūšią, niekas nedrįso, net ir drąsiausieji, važiuoti su piršliais pas Baltaragio dukterį.
Kas čia buvo, niekas tikrai nežinojo.
Sklido gandai, kad Baltaragio gražuolė dukra susidėjusi su Udruvės ežero laumėmis ir pats velnias ją pasidabojęs.
Kiti net spėliodavo, koks velnias: ne kuris nors kitas, tiktai pačių Paudruvės pelkių
velnias – Pinčukas, visiems gerai žinomas ir artimiausias Baltaragio kaimynas.
Dar kiti, nenorėdami tikėti tokiomis paskalomis, tvirtino, kad čia pats tėvas
Baltaragis kaltas, nes, beprotiškai mylėdamas vienturtę savo dukterį ir būdamas pats raganius (o kad jis turi kažkokių reikalų su velniais ir kitomis dvasiomis, jau seniai žmonėse sklido kalbos), taisąs visokius burtus ir pinkles, kad jaunikiai negalėtų su piršliais atvažiuoti ir iš jo dukters paveržti.
Kaip ten iš tikrųjų buvo, niekas nežinojo, tiktai Jurga juokdavosi, išgirdusi tokias kalbas, o senis Baltaragis kaip žemė tylėdavo.
Jeigu jau kas prisispyręs klausdavo dėl piršlių su jaunikiais nelaimių, tai Baltaragis tiktai pečiais patraukdavo.
– Turbūt per daug įkaušę buvo, kad neatvažiavo, – kartais jis atsakydavo.
–
Malūnas ant kalno, iš tolo matyti, net iš antros ežero pusės.
Tai kur čia gali paklysti?
Kasdien žmonės į malūną važiuoja, ir niekas nepaklysta.
Tai buvo tiesa.
Važiuok į malūną dieną ir naktį – niekados nepaklysi, o su piršliais nė nemėgink – būtinai nusisuksi sprandą.
Kodėl taip buvo, niekas negalėjo suprasti.
Pats Baltaragis numanė, bet nieko negalėjo padaryti.
O duktė kasdien vis gražesnė darėsi, tiktai piršlių su jaunikiais nors kartais ir laukdavo, bet nesulaukdavo.
Tada nejučiomis Jurgos linksmosios akys kartais apsiniaukdavo ir lūpose sustingdavo juokas.
Tai matydamas, tėvas vis dažniau užsidarydavo malūne, kažką galvodamas ir nieko nesugalvodamas, tiktai dar labiau pražildamas.
Jis žinojo, kas čia yra, kad piršliai negali atvažiuoti, ir jeigu pirma pro pirštus į tai žiūrėjo ir net patenkintas buvo, tai dabar, kartais pamatęs nuliūdusią dukterį, graužėsi iš to gailesčio ir tylėjo kaip žemė.
Tada visa burna prakalbėjo Švendubrės ubagyno senmergė davatka Uršulė
Purvinaitė, kuri ilgus metus gyveno Baltaragio malūne ir su ja tenai keisti dalykai atsitiko, kuriais anksčiau niekas nenorėjo tikėti.
Bet dabar, kai dėjosi tokie nesuprantami reiškiniai, daug kas buvo linkęs patikėti net sena davatka.
Ta davatka Uršulė, tokia supintijusi ir prarūgusi moterėlė, amžinai nepatenkinta ir pikta kaip širšė, vieną rytą auštant sugrįžusi visa dumblina iš
Paudruvės pelkių, pabėgo plūsdamasi iš Baltaragio namų, kuriuose nuo senų laikų tarnavo, ir apsigyveno Švendubrės davatkyne, kad neatsitiktų daugiau tokių baisių dalykų.
Apkaltino ji Baltaragį, kad jis, senas raganius, norėjęs ją, skaistybės apžadus padariusią mergelę, išleisti ne už ko kito, tiktai už paties velnio, kuris iš seno
Paudruvės pelkėse gyveno ir Pinčuko vardu vadinosi.
Kaip ten buvo – nesuprasi, o ir pati Uršulė ne visą teisybę sakė, nes ir pati ne viską suprato, o jeigu suprato, tai senmergės drovumas pasakyti neleido.
Tiktai vieną dieną, kai jai pritrūko kantrybės belstis po seno malūnininko namus
(iš tikrųjų neteko paskutinės vilties ištekėti už Baltaragio ir pasidaryti tikra malūnininke, apie ką seniai veltui svajojo), atsitiko nuodėmė – netyčia išsprūdo iš jos lūpų baisus žodis, kad eitų nors ir už paties velnio, kad tik nereikėtų daugiau gaišti pas Baltaragį, kurio namuose bergždžiai nuvytusi jos jaunystė.
Tuos iš apmaudo pasakytus žodžius nugirdęs, Baltaragis kažkodėl apsidžiaugė ir net pralinksmėjo, kas su juo retai būdavo.
– Gerai, – sako, – galiu išpiršti.
Mūsų kaimynas Pinčukas vienas be pačios pelkėse rūgsta.
Nusigandusi Uršulė persižegnojo ir Baltaragį peržegnojo.
– Atstok, – sako.
– Ar nežinai, kad apžadus esu padariusi skaistybėje gyventi?
Tada nusijuokė Baltaragis ir linksmai tarė:
– Nieko, – sako.
– Apžadai apžadais, o kai pamatysi jaunikį su piršliais, tai užmirši visus apžadus.
Supyko Uršulė ir daugiau nekalbėjo su Baltaragiu, bet ir Baltaragis nepasigedo jos kalbos, tiktai savo darė.
Vaikščiojo toks paslaptingas, su klastinga šypsena, tarytum ką apgauti rengdamasis ir jau iš anksto dėl to džiaugdamasis.
Tos klastos neilgai teko laukti.
Pirmą subatvakarį, pradėjus temti, pasigirdo piršlių skambalai.
Tie skambalai visada Uršulei nueidavo per širdį, ir dabar ji sustojo viduryje kiemo, žiūrėdama, į kurią sodybą piršliai pasuks.
Apie save net nepagalvojo, tiktai prisiminė visas turtingiausias ir gražiausias Paudruvės nuotakas, bet žiūri – piršliai pro malūną kaip tik pas juos suka.
– Ar nepaklydo? – apsidžiaugė Uršulė, nes buvo amžinai užsirūstinusi ant piršlių, kad nė karto pas ją su jaunikiu nebuvo atvažiavę.
Bet tuo metu, kai žiopsojo nustebusi Uršulė ir džiaugėsi, kad piršliai paklydo, juodbėriai žirgai įlėkė į kiemą ir paauksuota karieta sustojo prie rūtų darželio.
– Kas gi čia dabar? – net nutirpo visa Uršulė.
O iš karietos išlipo toks rimtas su žila barzda ponas ir jaunas ponaitis su prašmatnia skrybėlaite.
Nusilenkė abudu Uršulei, ir klausia tas senasis:
– Ar ne čia bus pono Baltaragio garsusis dvaras?
– Ne pono, – sako apmirdama Uršulė, – tiktai Baltaragio, ir ne dvaras, bet malūnas.
– Tai mums jo kaip tik ir reikia, – sako tas žilabarzdis ir dar žemiau lenkiasi.
– Ar priimsite pakeleivingus svečius?
– Labai prašome, – atsakė iš malūno atsiradęs Baltaragis.
– Seniai mielų svetelių laukiame.
Nusivedė tada Baltaragis nepaprastus svečius į seklyčią, o Uršulė kamaroje pasislėpė, baisiai nerimaudama.
Argi čia būtų pagaliau jos atvažiavęs karalaitis?
O tuo tarpu žilabarzdis piršlys, vos įžengęs į seklyčią, dargi neprisėdęs, stačias prie durų pradėjo savo oraciją:
– Važiavau paežerėmis, pro pelkes, radau antinėlį, – sako.
– Antinėlis krykščia, nerimauja, ieško raibos antelės...
Ar kartais jos čia nesurasime?
– O kaipgi, – atsakė Baltaragis ir atsivedė Uršulę iš kamaros.
– Ar ne šitos ieškote?
– Kaip tik tos pačios, – atsakė patenkintas piršlys, o jaunikis iš to džiaugsmo kaip antinas sukrykštė, sukdamas aplinkui ratą.
Tada Uršulė nukaito kaip aguona ir žodžio pratarti negali.
Žvilgtelėjo akių kampeliu – jaunikis gražus neapsakomai.
Suspurdėjo širdis, o pati vos bepastovinti ant kojų, akyse kažkokie raibuliai.
Pasodino jaunuosius už stalo, ant kurio tuojau butelis atsirado, žalia rūta užkištas.
O kaip ten toliau seklyčioje buvo, Uršulė net pati tikrai nieko neatsimenanti, tarsi kvaitulys koks būtų užėjęs ar galvos būtų visai netekusi.
Dabar ji gerai suprantanti, kad tai buvęs seno raganiaus Baltaragio ir jo bičiulio
Paudruvės pelkių velnio Pinčuko padarytas sąmokslas jos skaistybei pražudyti.
O tada Uršulė nieko nesuprato, lyg apkvaišusi buvo, ir tiktai atsimena, kaip saldų midų su piršliu ilgabarzdžiu (iš kur toks ir atsirado?) gėrė ir širdis alpo nuo meilių jaunikio žodžių.
Tokia laiminga buvo, kaip dar niekada savo gyvenime
(tikrai, užkerėta buvo!), ir net nežino, kaip ilgai viskas truko.
Tiktai vėliau prisiminė lyg pro sapną, kaip, nuo laimės apsvaigusi, išėjo iš seklyčios, kaip vedė ją už rankos piršlys žilabarzdis, o už kitos jaunikaitis, jau toks gražus, toks meilus, kad nei sapne nesusapnuotum.
Iš paskos lydėjo tas begėdis Baltaragis, –
tolimas giminė, bet už priešininką blogesnis! – kažko patenkintas ir klastingai šypsodamas, bet Uršulei jis tarsi buvęs nebuvęs.
Tiktai išeidama pamatė, kaip kažkokius raštus jaunikis jam atidavė, o tas apsidžiaugęs įsikišo juos į užantį.
Turbūt tada ir pardavė jos skaistybę, o ji, vargšė, nieko nesuprato.
Taip apstulbusią Uršulę pasodino į auksinę karietą, šalia jos iš dešinės pusės atsisėdo piršlys žilabarzdis, o iš kairės – jaunikis kaip diemedėlis.
Nenustovi prie verandos juodbėriai žirgai, ausimis karpo ir akimis žaibus svaido.
Piršlys ir sako:
– Važiuosime užsakų!
– Laimingai! – palinkėjo Baltaragis.
Juodbėriai žirgai kaip slibinai pašoko iš vietos, sudundėjo žemė, ir karieta nulėkė kaip viesulo pagauta.
Nusigando ir apsidžiaugė Uršulė, nespėjo nė mergautinių ašarų išverkti.
Taip staiga viskas įvyko.
Tiktai visa Uršulės laimė, kad iš tos baimės spėjo persižegnoti.
Tada sužaibavo dangus kryžiumi, ir viskas staiga dingo.
Nei karietos, nei piršlio su jaunikiu neliko, lyg niekada nebuvę, o nusigandusi Uršulė žiūri, kad ji Pinčuko liekno viduryje iš geldos išvirtusi ir ligi pažastų į maurus įsmukusi.
O dar kažkas baisiai traukia ją už kojų, visai nugramzdinti norėdamas.
Tada suprato Uršulė, už ko norėjo Baltaragis ją išleisti, ir pradėjo šauktis visų šventųjų užtarimo, o ypač skaisčiausios Švendubrės mergelės, kuriai buvo padariusi apžadus ir kuri globojo nekaltas mergeles ir saugojo jų skaistybę.
Bet Švendubrė buvusi per toli, o gal todėl, kad buvo tamsi, audringa naktis, į
Uršulės šauksmą atsiliepė tiktai pragariškas kvatojimas, ir ji savo akimis pamatė
Paudruvės liūno velnią Pinčuką.
– Šauk nešauk, – sako jis, staiga kaip šmėkla atsiradęs, – nieko iš to nebus.
Tu man seniai esi pažadėta ir mano būsi.
Pinčukas norėjo savo sužadėtinę meiliai apsikabinti ir pabučiuoti, bet
Uršulė jį piktai atstūmė.
– Kaip tavo? – nejuokais supyko.
– Kas tau galėjo mane pažadėti?
– Kas pažadėjo, tas žodį ištesėjo, o tu nesistumdyk! – atsakė Pinčukas ir, lyg kibindamas ar paerzindamas, įžūliai trūktelėjo Uršulę už šimtakvoldžio sijono.
Tai buvo Pinčuko nedovanotinas įžūlumas, už ką jis teisingai buvo nubaustas.
Pasipiktinusi Uršulė staiga apsisuko, tvieskė tokį antausį, kad Pinčukas suklupo, sijonas už ragų užsikabino ir užsimovė ant galvos.
Nusigandęs Pinčukas norėjo kuo greičiau ištrūkti iš po šimtakvoldžio sijono, bet kaip tyčia skubėdamas dar labiau įsipainiojo klostėse ir sugriuvo po Uršulės kojomis.
Tai Uršulė, nieko nelaukdama, nors ir likusi be viršutinio šimtakvoldžio sijono (laimė, devynis buvo užsisegusi), tiktai baisiai įtūžusi, užkūrė tokią pirtį
Pinčukui, kad tas unkštė ir prunkštė, bet negalėjo iš po sijono ištrūkti.
Galbūt
Uršulė būtų visai užniurkiusi Pinčuką, bet tas, neturėdamas kur dėtis, praplėšė sijono klostes ir smuko į liūno dugną, traukdamas paskui ir Uršulę.
Pagaliau Uršulė, grimzdama į liekną, kaire ranka nusitvėrė už kadagio krūmo, o dešine ištraukė iš maurų visą dumbliną Pinčuką.
Norėjo dar kartą jį
pričiupti, bet tas ištrūko ir lakstė aplinkui, cypdamas ir unkšdamas, bet vis dar neatstodamas.
Tada Uršulė paskutinėmis jėgomis išsikapstė iš liekno, nusiėmė nuo kaklo rožančių su škaplieriais ir pradėjo jais šveisti Pinčuką kur pakliūva:
per akis, per ragus, per šonus ir per pakinkius.
Tas raitėsi kaip ant žarijų, lakstė po liekną kaip akis išdegęs, bet įsismaginusi Uršulė nė per žingsnį neatstojo.
Vaikėsi klupdama po pelkes, šventino rožančiumi ir visaip garbino, kad vargšas velniukas pagaliau neišturėjo, nusikeikė ir tarė:
– Trauk tave devynios, tokią raganą! Nenoriu aš tavęs daugiau.
Tiktai atstok tu nuo manęs!
– Aš tau atstosiu! – pasipiktino Uršulė ir griebė Pinčuką už ragų.
Uršulė norėjo dar kartą užmesti jam ant galvos šimtakvoldį sudraskytą sijoną, užnerti ant kaklo rožančių ir nusivesti pas Baltaragį, kad pamatytų tas begėdis, kokį jaunikį jai norėjęs išpiršti.
Bet čia kaime gaidžiai pragydo, Pinčukas pasimuistė ir dingo kaip nebuvęs.
Uršulės delne pasiliko tiktai kažkokia žievė lyg nuo kadagio šaknies, o sijonas, užsikabinęs už krūmo, ten ir liko.
Ką su juo veiksi, velnio suterštu ir sudraskytu? Numetė ir žievę nusispjovusi.
Paskui Uršulė dar ligi aušros klampojo po Paudruvės pelkes, baisiai širsdama ir negalėdama išsikapstyti.
Tiktai prašvitus, įsiutusi kaip ragana ir visa purvina,
ligi kelių pasikaišiusi likusius sijonus, sugrįžo į Baltaragio malūną.
Baltaragio laimė, kad laiku išgirdo pardūkstančią iš pelkių davatką (būtų gal neišgirdęs, jeigu ne anksčiau parbėgusio Pinčuko išgąstis), spėjo pasislėpti malūne ir duris iš vidaus užsiremti.
Būtų jam kliuvę ne mažiau kaip Pinčukui, o gal ir daugiau – už nuvytusią jaunystę ir bjaurų pasityčiojimą.
Sugrįžusi Uršulė, negalėdama į malūną įsiveržti ir savo apmaudo ant
Baltaragio galvos nugiežti, pasiautėjo tiktai po kiemą su visais prakeiksmais, o paskui lyg atsipeikėjusi nubėgo į trobą, susirišo savo drabužius į pundelį ir tekina pasileido bėgti į pakalnę Švendubrės link.
Bėgo, vis dar atsigrįždama ir kairiosios rankos supintijusiu kumščiu grasindama malūno pusėn, o tokiu pat dešiniuoju – žegnojo ir plūdosi visų keiksmų keiksmais.
– Visai pasiuto davatka, – galvojo Baltaragis, žiūrėdamas pro malūno viršutinį langelį į tolstančią Uršulę.
– Matyt, nė velnias neįstengia jos pagriebti.
Kurgi, sakau, pasaulyje yra tauta, tokia prasta ir niekinga, kad neturėtų šių trijų savų ir tarsi įgimtų dalykų: tėvų žemės, papročių ir kalbos? Visais amžiais žmonės kalbėjo savo gimtąja kalba ir visados rūpinosi ją išlaikyti, turtinti, tobulinti ir gražinti.
Nėra tokios menkos tautos, nėra tokio niekingo žemės užkampio, kur nebūtų vartojama sava kalba.
Tąja kalba paprastai visi rašo įstatymus, jąja leidžia savosios ir svetimų tautų istorijas, senas ir naujas, jąja aptaria visus valstybės reikalus, ją gražiai ir padoriai vartoja visokiais atvejais
Bažnyčioje, tarnyboje, namie.
Pati prigimtis visus to moko ir kiekvienas beveik iš motinos krūties įgauna potraukį į savąją kalbą – ją mielai vartoti, išlaikyti ir propaguoti.
Tai akivaizdžiai matome ne tiktai žmonių, bet ir neišmintingų padarų gyvenime.
Kas per keistenybės būtų tarp gyvulių, jeigu varnas užsimanytų suokti kaip lakštingala, o lakštingala – krankti kaip varnas, ožys – staugti kaip liūtas, o liūtas – bliauti kaip ožys? Dėl tokio savo būdo pakeitimo pranyktų savitumas, beveik pranyktų ir tokių įvairių gyvulių esmė ir prigimtis.
Jeigu toks gyvulių paikumas sukeltų tarp jų tokį sąmyšį, tai galime suprasti, koks sumišimas ir netvarka kyla, kai žmogus, dėl kitos tautos kalbos savo gimtąją visiškai paniekinęs, taip pamėgsta svetimąją (pamiršdamas savąją, kuria Dievas ir gamta liepia kalbėti), lyg pats būtų ne to krašto ir kalbos.
Ne žemės derlumu, ne drabužių skirtingumu, ne šalies gražumu, ne miestų ir pilių tvirtumu gyvuoja tautos, bet daugiausia išlaikydamos ir vartodamos savo kalbą, kuri didina ir išlaiko bendrumą, santaiką ir brolišką meilę.
Kalba yra bendras meilės ryšys, vienybės motina, pilietiškumo tėvas, valstybės sargas.
Sunaikink ją – sunaikinsi santaiką, vienybę ir gerovę.
Sunaikink ją – užtemdysi saulę danguje, sumaišysi pasaulio tvarką, atimsi gyvybę ir garbę.
Kas išsklaidė ir išvaikė tuos, kurie buvo pastatę bokštą iki pat debesų, norėdami išgarsinti savo vardą? Kalbų nesantaika.
Kas daugiausia pradėjo kovas, maištus ir sukilimus pasaulyje? Kalbų skirtingumas.
Visos nesantaikos tarp tautų, visi šmeižtai,
vienos tautos niekinimas kitos – visa tai kilo iš kalbų skirtingumo, kaip iš visokio sąmyšio šaknų.
Juk iš prigimties kiekvienas labiausiai linksta ir stipriai prisiriša tiek prie savo tautos ir kraujo, tiek ir prie savo kalbos.
Antra vertus, kuo gi išsilaikė iki šiol ta didžioji Persijos karalystė, senovinė monarchija? Tiktai savo kalbos santaika.
Kuo gi kitose tautose garsėjo ana Romos valstybė? Dėl ko jų žygdarbiai net
tolimiausius žemės kraštus pasiekė? Vien tik išlaikymu gimtosios kalbos, kuriai praturtinti ir skleisti ne tiktai įstatymus leido, bet ir įvairius filosofijos mokslus dėstė ir savo dievų garbę aprašė.
Eglė skamba kaip varpas.
Mažas žmogelis storomis it kaladės rankomis kelia kirvį aukščiau savo galvos, o nuleisdamas pats pašoksta į viršų.
Įklimpęs sniege, jis lankstosi vienmarškinis ir mina aplink save ratą naginėtomis kojomis.
Platūs kirvio ašmenys švysteli ore ir kiekvienu prisilietimu iškanda gyvą medžio gabalą – skaistų kaip sniegas.
Eglė virpa, konvulsijų krečiama, balta žaizda plečiasi.
Takas nubarstytas eglių šakelėmis kaip laidotuvių procesijai.
Kvepia šviežias medis ir kadagių dūmai.
Žmogus švytuoja pjūklu ir šaukia kertančiajam:
– Žiūrėk, nukirtai į šalį, kad tave žmona taip nukapotų! Eglė turi virsti čia,
o dabar nučiuoš į medžius.
Bet mažas žmogutis dar su didesniu įnirtimu kapoja jauną medžio liemenį, o stambūs prakaito lašai krinta į sumintą sniegą.
– Adomėli, tu lėlė nematyta, kad tave žmona taip numyluotų, paklausyk manęs, imkim pjūklą ir pjaukim.
Tačiau Adomas vis skina skiedras, net kirvio ašmenys zvimbia.
Žmogus su pjūklu prisiartina, spiria kertančiajam į kojas ir surinka ant visos girios:
– Kurčiau!
Adomas nuleidžia kirvį, nusišluosto prakaitą ir šypsosi lyg atsiprašydamas.
– Tai gal jau per daug nukirtau...
– Vargas su kurčiu kelmu, seniai sakau...
Abu suklaupia ant sniego, pjauna tylėdami, susikaupę lyg smuikininkai, įsigilinę į paslaptingą melodiją.
Eglė susiūbuoja ir ima palengva linkti.
Bet tą pačią akimirką jos greitis didėja, šakos sušniokščia, susiūbuoja, tarsi norėdamos į ką įsikibti.
Medis dusliai žnekteli į žemę, kamienas dar pašoksta kaip pritrenkta gyvatė, o abu kirtėjai net nusišypso.
Jie dar valandėlę žiūri į sukniubusį medį su švelnia pagarba.
– Užteks, privertėme kaip pėdų.
Jau laikas...
– sako vienas ir lūpomis parodo kurčiajam, kad reikia valgyti.
Du vyrai užsimeta ant pečių kailinius ir paskui vienas kitą tylėdami nusvyruoja per sniegą.
Laužas dega spragsėdamas, pilkų dūmų sruogos raizgosi tarp medžių šakų,
kvepia duona ir sakais.
Aplink laužą – kailiniuoti, vėjo nugairintais veidais kirtėjai.
Jie kramto sušalusius mėsos gabalus ir su kąsniais dantyse juokiasi iš kiekvieno smailesnio žodžio.
Adomas tyliai atkiūtina prie laužo, apsidairo, ar niekam nekliudo, ir sėdasi ant sumestų striūkų.
Pasideda kailinę kepurę, persižegnoja, iš didelės drobinės skepetos išsivynioja duonos ir mėsos gabalą.
Duonos kvapas taip švelniai kutena gomurį: dar neragavęs nė trupučio, Adomas pajunta, kaip neišpasakytai smagu ir gera valgyti.
Jis kanda didžiulį kąsnį, o ant sušalusios mėsos lieka dantų pėdsakai.
Atsilaužia storą riekę, kurios akutėse blizga ledas, palaiko prie laužo liepsnos, o pagruzdėjusios duonos kvapas sklinda tarp eglių ir beržų.
Kirtėjai jau pavalgę, šildosi, stumdydami kojomis nuodėgulius, suka
„bankrutkes“ ir stengiasi įrodyti, kad jų liežuviai po pietų dar paaštrėjo.
Dabar jiems parūpo užkalbinti tą kurčių, kuris atsiskyręs vienas kiūtėjo su savo kvailomis mintimis piktšašių nuėstame pakaušyje ir su juodos duonos pluta rankoje.
Vienas, netoli sėdėjęs, sušuko į ausį:
– Kaip tavo pavardė, Adomėl?
Adomas nieko neatsakė.
– Argi tokie turi pavardes, – nusistebėjo kitas juokdamasis.
– Yra žmonių,
kurie neverti pavardės.
Adomėlis, ir gana, kas jis daugiau bus.
Adomas negirdėjo, ką šis aiškina.
Jis tik iš kirtėjų veidų suprato, kad tie žodžiai neglosto.
Užsimaukšlino kepurę ir rengėsi prie darbo.
Kirtėjas padėjo jam ranką ant peties ir tarė, kiekvieną žodį pasaldindamas:
– Adomėl, sėskis prie ugnelės, pailsėk, vyreli, kam tau tiek daug dirbti...
Adomas kaip ujamas vaikas nuo vieno švelnaus žodžio sušvito pasitikėjimu ir meile.
Jis atsisėdo ant kelmo ir žiūrėjo šypsodamasis į kirtėjus.
– Kas iš tavęs gero, Adomėl, maitini svetimus vaikus!..
– rėkė kitas į ausį.
Rauplėtas Adomo veidas apsiniaukė.
– Našlaičiai...
mažyčiai...
– prašneko užkimusiu balsu.
– Vasarą tai sunku su darbu.
Moku ir kampą sukirsti, ir plytą į ranką paimti.
Tik, žinot, kai neprigirdžiu, tai kiti tuoj – jis kvailas, jis nieko nesupranta...
Niekas ir nenori duoti darbo.
Nėra teisybės pasauly, ką darysi...
– Kam vedei našlę? Reikėjo vesti paną, ir būtų buvusi teisybė.
– Ką čia kalbėti...
Ar kita būtų ėjusi...
Ir šita kartais sako, kad degutu dvokiu.
Aš vis galvoju, kad per žiemą užsidirbčiau – reikėtų naujų rūbų...
Tik tuos suplyšusius kailinius beturiu.
Labai norėčiau gražius drabužius įsitaisyti...
Kirtėjai pradėjo juoktis, nes pasikalbėjimas darėsi įdomesnis.
– Gražius drabužius!
– Ir skrybėlę!
– Ir baltą apykaklę!
– Kam reikėjo vesti, ar negalėjai vienas gyventi.
Būtų buvę ir nauji drabužiai, ir skrybėlė, ir ta apykaklė.
Adomas tylėjo.
Keliu per eglyną nuvažiavo dailios rogutės.
Pro medžių tarpus buvo matyti, kaip bėras arklys gražiai meta kojas.
Žvangučiai skardėjo tyliame miške kaip sraunus upelis.
Kirtėjai akimis nulydėjo puikius keleivius.
– Šalta, – padejavo vienas, kai jau nebesigirdėjo žvangučių, ir stipriau susisupo į kailinius.
– Kvailys esi, Adomai, didžiausias kvailys, – šaukė jaunas kirtėjas, lyg norėdamas staiga kilusį nepasitenkinimą išlieti.
– Kodėl?
– Kvailys, kad vedei, supranti dabar!
Adomas susimąstė.
Švelnaus vėjo srovė padvelkė medžių viršūnėmis, ir smulkios sniego žvaigždutės pabiro ant degančio laužo.
– Gryname lauke, vėjo pagairėje, nė medis neauga...
Aš dažnai žiūriu į miško tankmę ir galvoju...
– Žmogus juk ne medis.
– Ir žmogus nori prie žmogaus prisiglausti...
– Žiemą ne taip šalta, ar ne? – vos sulaikė juoką kirtėjai.
– Ne taip šalta...
– atsakė Adomas.
– Junti kūno šilumą ir širdies plakimą.
– Ir širdies plakimą...
– Ir dar ką? – kvatojosi vyrai.
– Bet kas gi prie tokio tavęs norės glaustis!
– Pasakyk jam, kad jis bjaurus kaip rupūžė.
– Argi taip galima ant žmogaus...
– Sakyk, kad jis – kaip išmirkusi velėna.
– Klausyk, Adomėl, – šaukė į ausį jaunas kirtėjas, – ant tavęs sako, kad tu bjaurus kaip ru...
Rauplėtu veidu šmėkštelėjo šešėlis.
– Nenusimink, Adomėl, neklausyk jų...
– Ko man nusiminti, – atsakė Adomas, tankiai mirksėdamas.
– Aš žinau,
koks esu, ką čia kalbėti.
Bet vyresnioji mergytė Steputė kartą man pasakė, kad aš gražesnis už saulę.
Tai va!..
Kada žmona pradėjo mane...
kaip jūs dabar...
lygiai, kaip ir jūs...
ir taip pat...
Steputė ilgai verkė.
Kai motina išėjo, ji prislinko, atsiklaupė, išbučiavo man kojas ir pasakė, kad už saulę gražesnis.
– Bet juk Steputė akla, iš pat mažens nemato.
– Tai juo labiau, juo labiau...
– kalbėjo susijaudinęs Adomas.
– Ji pasakė už saulę...
Tik reikia suprasti.
– Gražesnis už saulę! Tai gražesnis!
– Ir už mėnulį.
– Jūs nieko nesuprantate, nieko, – mikčiojo išraudęs Adomas.
– Gyvenu kaip šuo, dieną ir naktį dirbu, jei tik gaunu darbo...
Ką jie be manęs...
Ką tos mergytės...
Manot, kad jų motina...
Jūs nieko nesuprantat! Ji, Steputė, ji, akla mergaitė, bučiuoja man kojas...
Ką jūs suprasit!
Kirtėjai nutyla.
Jiems nejauku.
Visi ilgai žiūri į degantį laužą.
Girioje ramu ir nyku.
Šalčio dvelkimas sklinda per aikštes ir tankumynus, per didžiules pusnis ir mėlyną skliautą kaip sunkus ir tylus alsavimas.
Adomas susigūžia prie ugnies, jo veidas išbalęs, pašiurpęs, o lūpos kietai sučiauptos.
Sustingusiu žvilgsniu jis žiūri į plazdantį laužą ir girdi kažkieno tylią tylutėlę raudą, kuri plaukia kartu su vėju, siūbuoja su medžių šakelėmis.
Jis pakyla nuo laužo ir nueina svyruodamas per gilų sniegą.
Ir dabar jam ašaros viena po kitos ritasi per veidą.
Vėl suskambėjo miškas.
Kirvių kirčiai trinksi kaip kalvėj, krisdamos eglės šniokščia ir drebina žemę.
Jų aidas skardena mišką, plaukia žaliomis eglyno vilnimis.
Protarpiais vėjo papūsta šlama ir gaudžia giria, o kirtėjai atrodo mažyčiai kaip vabalai plačiame kviečių lauke.
Atmetę galvas, jie žiūri į dangų siekiančias pušis, atkakliai kapoja puikius jų liemenis ir šypsosi, kai medis išsitiesia po jų kojomis.
Bet štai viena miško gyventoja sumanė truputį pasišaipyti iš tų ginkluotų vabalų.
Rimta daili eglė pasipriešino kirtėjų valiai ir virsdama pasuko į stipraus kaimyno glėbį.
Ji dabar kybojo ore, savo šakas supynusi su beržo šakomis.
– Vyrai, į talką! – šaukė kirtėjai, nebeįstengdami nugalėti medžio.
Visi, padėję kirvius, rinkosi murmėdami, tik vienas Adomas, nekreipdamas dėmesio, genėjo storą pušį.
– Ei jūs, seni gluosniai, – pyko atėjusieji, – argi nematėte, kad negalima buvo leisti į šitą pusę.
– Medis – gyvas daiktas, vyručiai, jis parodo kartais ir savo įnorių: būtinai virsta priešingai, negu manai jį nuleisti.
– Nepažįstate medžių, vyrai...
Ir medyje, kaip žmoguje, kartais velnias slypi.
Kirtėjai surėmė dalbas ir nustūmė kamieną nuo kelmo, į kurį jis buvo atsirėmęs.
Tačiau eglė ir nemanė taip lengvai pasiduoti.
Tik gūžtelėjo, sušlamėjo ir dar labiau įsispraudė tarp storų beržo šakų.
– Velnias ar angelas, vis vien kas nors čia tarp šakų pasipynė, – kalbėjo kirtėjai.
Liko dar vienas būdas nugalėti užsispyrusią miško gražuolę.
Vyrai apžiūrėjo netoli augančias egles.
Suskaitė net keturias, kurios virsdamos galėtų parblokšti neklaužadą savo seserį.
Pakirto vieną puikią eglaitę ir ėmė pjauti.
Eglė sudrebėjo, pradėjo linkti.
Kirtėjai šoko į šalį ir įsitempę, virpėdami laukė tos akimirkos, kai abi kaimynės su dideliu triukšmu grius ant sušalusios žemės.
Eglė bumbtelėjo, kamienas pašoko kaip spyruoklė, o viršūnė nukrito ant sniego tarsi kardu nukirsta galva.
Ir abu medžiai, kryžmais sudėti, pasiliko kyboti tarp dangaus ir žemės.
Reikalai blogėjo.
Kirtėjai murmėjo ir keikėsi.
Jie išsirinko kitą, dar storesnę, ir pradėjo kirsti.
Ši buvo per arti, dar neįsibėgėjusi atsitrenkė į kybančius medžius, persisvėrė, viršūnė susmego į sniegą, o pakilęs kamienas pradėjo nuožulniai slysti žemyn.
– Bėkit! – nuskardėjo šauksmas.
Vyrai kaip pabaidyti elniai leidosi per sniegą.
Bet medžio šakos susipynė, ir garbinga miško gyventoja buvo priversta mirties lauke gulėti aukštyn kojom.
Įnirtę kirtėjai nuleido dar dvi egles, bet ir tos įstrigo medžių tinkle.
Jie jau nebesikeikė.
Išnyko drąsa ir pasitikėjimas, nes čia nebebuvo nė vieno medžio, kurį galėtų pakirsti be pavojaus ir su triukšmu nuleisti ant šito žalio vainiko.
Beliko viena išeitis – kirsti beržą.
Bet darbas buvo tikrai pavojingas: medis gali lūžti, vos tik pradėjus kirsti.
O šitaip nepaliksi – dėl tų kelių medžių jie galėjo prarasti visos savaitės uždarbį, o gal dar ir pabaudą gautų.
Kaklus ištempę, visi jie žiūrėjo į kybančius medžius ir laukė, bene nusileis debesys.
Vienas kitas nuklampojo prie beržo dar kartą įsitikinti, kaip stipriai įkliuvusios eglės.
Stora beržo šaka, matyt, nuo paskutinio smūgio buvo jau kiek įplyšusi ir galėjo beregint lūžti, paleisdama visą milžinišką naštą.
Kirtėjas šoko atbulas, tarsi nuodingą gyvatę pamatęs.
– Stipriai laikosi? – klausė toliau stovintieji.
– Šaka įplyšusi.
– Įplyšusi!
– Kad taip dar nors viena eglė – dabar jau tikrai numuštų!..
– Bet eglės neatneši.
– Reikia kirsti beržas, nieko nepadarysi...
– Kirskit, kad norit, aš – ne.
– Aš taip pat nekirsiu.
– Nekirsi – negausi uždarbio.
Šeštadienį ir kauks žmona, kad nėra kas valgyti...
Kirtėjai tūpčiojo po sniegą, širdo ant medžių, pyko vieni ant kitų, keikėsi.
Staiga vienas jaunas kirtėjas sušuko, lyg išganymą radęs:
– Adomėlis nukirs!
Visi sužiuro į tą pusę, kur vienas likęs Adomas ramiai sau skuto popiermalkes.
Visų veidai nušvito.
Nukirs nenukirs, bent bus dabar ant ko pyktis išlieti.
– Stuobrys žvirbliams tūpti! Mes čia visą valandą triūsiam, o jis...
– Kitam tai nė pūko jis nepakels.
– Dienas ir naktis dirba, ir vis tiktai sau.
– Naujų rūbų jam reikia...
Gražesnis už saulę...
Žaltys!
Vienas kirtėjas atitempė Adomą.
– Nori, kad išbrauktumėm iš kirtėjų?
Adomas baikščiom akim peržvelgė vyrus.
– Kodėl?
– Todėl, kad nenori mums padėti.
Girdi!
– Dabar už pabaudą turėsi nukirsti šitą beržą.
Jei ne – tai ryt nebeateik į darbą! Supratai! – ir milžinas vyras iškėlė gauruotą kumštį.
Adomas nuėjo prie beržo, ilgai žiūrėjo į jo šakas, ranka padunkseno kamieną, sugrįžo pas vyrus.
– Kirskit patys ir man kumščių nerodykit, – pasakė Adomas išraudęs.
Kirtėjai susirūpino.
Jie vėl pradėjo plūsti vienas kitą.
Ilgai ginčijosi ir šūkavo.
Pagaliau vėl priėjo prie Adomo.
Dabar jie pakeitė taktiką.
– Na, būk vyras, Adomėl, būk draugas...
Mes atsilyginsim...
Garbės žodis!
Aš turiu dvejus rūbus, vieni visiškai dar nieko...
Tikėk manimi, aš tau juos atiduosiu, tik nukirsk beržą.
– Aš kaklaraištį pridėsiu!
– O aš skrybėlę ir baltą apykaklę! Tuomet tikrai būsi gražesnis už saulę...
Kalbėjo vyrai Adomui į ausį, tapnojo jam per petį, vadino geriausiu draugu.
Adomas nusišypsojo, nuėjo prie beržo, dar kartą jį gerai apžiūrėjo, sugrįžęs tarė:
– Taip nepaliksi...
Nukirsti reikia.
– Štai kur vyras! – džiaugėsi kirtėjai.
Adomas dar lūkuriavo.
– Na, imk kirvį! Parodyk, kad esi vertas mūsų draugystės.
– Bus ir drabužiai, ir skrybėlė, ir balta apykaklė.
Adomas paėmė kirvį, apėjo aplink beržą, apmynė sniegą, numetė šakas, kad bėgant po kojų nepasipainiotų.
Vyrai nusišypsojo, vienas kitam mirktelėjo.
– Žiūrėkit, štai Adomas!..
Su kvailiu reikia mokėti...
Mažas žmogus nusivilko kailinius, pasispjaudė delnus, buvo bekeliąs kirvį, bet vėl nuleido ir atsisuko į vyrus:
– Drabužių tai jūs neduosit!..
Paminėsit geru žodžiu – ir to man užteks...
Kirtėjai susižvalgė.
Jų veiduose dingo džiūgavimas ir pašaipa.
Žiūrėjo į jį,
stovintį ten, po baisia medžių našta, ir nebedrįso kartoti savo pažado.
Adomas užsimojo ir kirto pirmą smūgį.
Dusliai suaidėjo beržas lyg į žemę susmegęs varpas.
Žmogus kirto smūgį po smūgio su tokia jėga ir atkaklumu, tarsi stojęs į mirtiną kovą su amžinu priešu.
Akis įtempę, vyrai iš tolo sekė, ar nepajudės eglės.
Įspėtų, kaip įmanydami jie šauktų, kad tik Adomas suskubtų pabėgti.
Sulig kiekvienu kirvio dūžiu krūtinėse darėsi šilčiau, tarsi jie patys ten būtų lankstęsi prie beržo.
Adomas po tuo didžiuliu kybančiu tiltu iš tolo atrodė mažytis kaip skruzdė.
Bet ritmingai ir atkakliai supo kirvį, lyg varpo širdį įkvėpimo pagautas varpininkas.
Kirtėjas atsitiesė, pažiūrėjo į viršų, ar stipriai laikosi eglės, nusišluostė prakaitą ir vėl užsimojo.
Kirvis kaip laikrodžio švytuoklė vienodai skaičiavo smūgius, retkarčiais blyksteldamas šaltu, šiurpiu blizgėjimu.
Medžio žaizda jau iš tolo baltavo tarsi piktas iškreiptų lūpų šypsnys.
Eglės subraškėjo.
Vyrai patys nepajuto, kaip visi kartu sušuko:
– Bėk!
Kirtėjas negirdėjo.
Jis kaukšėjo medį kaip genys, į taktą linguodamas galvą ir siūbuodamas visu kūnu.
Išbalę veidai paraudo, ir širdys ėmė vėl lėčiau plakti.
Visi jie pajuto dėkingumą beržui, kuris ant savo pečių stipriai laikė mirtį, ir eglėms, kurios dar leido mažyčiam žmogui tęsti didįjį savo žaidimą.
Žiemos saulė išlindo iš debesų ir šilko baltumu nuplieskė snieguotą aikštę.
Spindulių pluoštas, prasinėręs pro susikryžiavusių eglių tarpą, apglėbė kirtėją.
Jis staiga atšoko keletą žingsnių į šalį.
Bet medis dar nejudėjo, ir kirtėjas vėl grįžo prie savo kirvio.
Vyrai dabar norėjo jam tarti ką nors kaip tikram broliui, kaip draugui, kad būt jam kirvis lengvesnis.
Išlygintų ir nutiestų jam kelią, ant rankų išneštų jį,
beržui susvyravus.
Bet tarp kirtėjo ir jų buvo nuotolis, kurio nepraeisi per visą gyvenimą.
Jis ten, tolybėje, kaip kūdikis mūšio lauke žaidė dar nesprogusiomis granatomis.
Ką tik nutilęs nuo griūvančių medžių aidėjimo miškas dabar ramiai alsavo kiekviena medžio šakele.
Ritmingi vieno kirvio dūžiai, tarsi laiką skaičiuodami, dar labiau ryškino tą begalinę ramybę.
Jų aidas čia pat uždusdavo, atsimušęs į pirmuosius medžius, o ten toliau...
vis baltas sniegas, slėniai, kalneliai, platūs laukai, šlaitai ir sodybos, ir visas didis pasaulis.
Kirtėjas pavargo, prisišliejo prie kertamo medžio tarsi prie geriausio draugo peties.
Valandėlę rymojo, priglaudęs veidą prie pašiurpusios tošies, o jo prakaito lašai nusirito ruplėtu beržo kamienu.
Čia visa buvo gyva: poilsis ir skausmas, kiekvienas prakaito lašelis, tas begalinis laukimas, mirtis, čia nusileidžianti tyliai, ir meilė, kuri miško dagiliui sukrauna žiedus.
Ir visa buvo matoma ir girdima, kaip kurčiam girdimas širdies plakimas, kaip aklam matomas už saulę gražesnis veidas.
Kirtėjas atsitiesė ir nauja jėga kirto smūgį.
Beržas skaudžiai suvirpėjo, užgautas į širdį.
Dar vienas kirtis ir dar vienas – kaip laikrodžio dūžiai.
Rankos vėl pakilo...
Kirvis sudrebėjo – krito kartu su kirtėju.
Tą pačią akimirką sušniokštė šakos, sudundėjo įšalusi žemė, vyrai nespėjo nė sušukti „bėk!“.
Tarp šviežių kelmų gulėjo sukritusios eglės, šalia jų – baltas beržas ir ten pat žalių šakų vainiko užklotas kirtėjas.
Dabar vidury miško jau buvo tuščia aikštė.
Už jos, prie kelio, aukštumoje iškilo jaunų eglaičių pulkai.
Saulės spindulių nušviestos, balčiausiu apdaru stovėjo viena už kitos, žiedų žiedais nuklodamos žemę.
Pašvaistėmis ir vilnimis spindėdamos, jos kilo vis aukščiau ir aukščiau – iki pat melsvojo dangaus tęsėsi neregėto skaistumo pasauliai.
Pernai, gruodžio dvyliktąją, jau iškritus pirmajam sniegui, lemtis mane apdovanojo dviem ypatingais trofėjais: ryte sužinojau, kad sergu vėlyvos stadijos itin piktybiška sarkoma, o vakarop man pranešė, kad gavau Nacionalinę premiją.
Tąsyk priėjau prie lango, pro ašarų miglą pažvelgiau į juodą, pasibaisėtinai abejingą
dangų ir pagrūmojau ten aukštybėse sėdintiems Nežinomiesiems, kurie mus, lyg marionetes, tampo už atsitiktinumų, sutapimų ir neišvengiamybės virvučių.
Pašnabždomis išrėžiau, nors mieliau būčiau išrėkusi: „Šitaip nežaidžiama!“
Jokio atsako, žinoma, nesulaukiau.
Supratau, kad ir toliau reikės gyventi.
Būtent gyventi, o ne mirti, kad ir ką bylotų rūstūs dievų funkcijas prisiėmusių onkologų konsiliumai.
Šiemet gruodis ir vėl pateikė dvi staigmenas: nugyvenau dvylika unikalių mėnesių, jie man tikriausiai jau nebuvo skirti, ir tapau Metų moterimi.
Visada buvau fanatiška darboholikė, nė dienos negalėdavau ištverti nieko neveikdama, dusau nuo savo pačios idėjų, kurioms įgyvendinti reikėtų bent penkiasdešimties klonuotų mano antrininkių.
Tačiau būtent du tūkstančiai šeštaisiais aš nieko neveikiau ir ničnieko nenuveikiau.
Tik varčiausi įvairių ligoninių lovose ir buvau vartoma ant operacinių stalų net dviejose šalyse: Lietuvoje ir Švedijoje.
Už mano gyvybę, už ilgesnę gyvenimo trukmę ir kiek įmanoma geresnę jo kokybę kovojo daugybė žmonių.
Prieš juos žemai lenkiu galvą.
Kiekviena iš nebūties išplėšta diena tikrai yra ne mano nuopelnas.
Dienas ir laiką mums dalija
Dievas.
Jei ką šiemet ir nuveikiau, tai išmokau elgtis su laiku.
Kuo mažiau man jo lieka, tuo daugiau sugebu sutalpinti į kiekvieną valandą, minutę.
Laiko kiekybė ir laiko kokybė yra du visiškai skirtingi dalykai.
Akimirka gali būti ilgesnė ir puikesnė už šimtmetį.
Kartais atrodo, kad du tūkstančiai šeštieji man buvo tarsi dar vienas magaryčių dovanotas gyvenimas, per kurį patyriau ir suvokiau daugiau nei per ligi tol įveiktą, išbaigtą ir užbaigtą keturiasdešimt ketverių metų periodą.
„Magaryčios“ – žodis, ataidėjęs iš mano vaikystės, kai mudvi su senele slampindavom po Palangos turgų, o šnekios žemaičiuojančios moterėlės ant lygiai nusistovėjusių svarstyklių pridėdavo dar vieną obuolį, kelias braškes ar prie puslitrio agrastų, subertų į laikraštinį piltuvėlį, švystelėdavo papildomą žiupsnį.
Magaryčios įsirėžė net ir mano delne: prie netikėtai sutrumpėjusios Gyvenimo linijos staiga atsirado mažytė uodegėlė.
Už jos dabar ir laikausi, kaip už voratinklio, kaip skęstantis – šiaudo.
Šiame gyvenime po gyvenimo man teko iš naujo mokytis vaikščioti beveik suparalyžiuota koja ir kvėpuoti puse plaučių.
Kūdikiškai pliką galvą šildau vaikiškomis kepuraitėmis.
Chemoterapija tapo savotiška iniciacija – juk plikai nuskutamos tos, kurios įšventinamos į deivės Nut žynių luomą arba tampa budistų vienuolėmis, taigi prasideda naujas, aukštesnis būties etapas.
Niekur nemačiau tiek gražių moterų, kaip palatose, kuriose lašinami nuodų sinonimu tapę vaistai.
Glotnus it krištolo rutulys pakaušis paryškina kasdienybės aptrintus veido bruožus ir nutraukia rutinos šydą nuo akių – sielos veidrodžių.
Nesuprantu, kodėl kai kurios moterys drovisi tokio atviro, tarsi deimantinis peilis aštraus grožio.
Esu įsitikinusi, kad garbingo Metų moters titulo nusipelnė
bet kuri vėžiu serganti mano pakeleivė, sutikta Santariškių klinikų orbitoje.
Jos visos su šventu Žanos d’Ark ryžtu grūmėsi už būtį.
Tikiu, kad Regina, it koks maištaujantis angelas, metusi iššūkį siaubingai, vos kelias savaites gyvenimo jai žadėjusiai diagnozei, dabar vaikštinėja savo namų sode prie Čikagos, stebi paukščius, atskrendančius į trisdešimt vieną lesyklėlę, ir šeria simpatinguosius mangustus.
Regina nė už ką nenorėjo mirti, kai, pasak jos pačios, pagaliau sutiko mylintį ir mylimą vyrą, kai po daugybės sunkių, savižudiškų metų pajuto svaigų gyvenimo skonį ir saldumą.
Tačiau ne tik didžiosios pergalės vertos apdovanojimų.
Visada prisiminsiu ir ponią Rožę, kuri pasiryžo numirti gražiai, taip, kad artimieji jos išėjimą priimtų lyg didžią Pamoką, o kada nors, stojus jų pačių atsisveikinimo valandai, galėtų sušnibždėti kaip šv.
Pranciškus: „Mano Sese, Mirtie...“
Filosofai ir antropologai teigia, kad moderniosios civilizacijos piliečiai baugščiai slepiasi nuo nepaneigiamo, neatšaukiamo, nepermaldaujamo fakto, kad yra mirtingi.
Pati mirtis irgi vis kruopščiau slepiama, tarsi būtų gėdinga.
Nemažai ligonių gėdijasi net savo ligos – jei susirgai vėžiu, tampi tarsi pažymėtas geltona žvaigžde ir atsiduri sveikųjų pasaulio užribyje.
Mūsų visuomenėje dar labai gaji nuomonė, kad sunkus ligonis turi žinoti savo vietą: palatą, tvankų merdėti pritaikytą kambarėlį ar urvą, į kokį traukiasi dvėsti sužeistas žvėris.
Aplinkiniams darosi nejauku, jei vėžiu pažymėtasis drįsta išlįsti į viešumą, sakytum, ant jo kaktos šviestų ryškus it „Coca–Cola“ reklama užrašas: „Memento mori“ (atmink, kad mirsi).
Dar visai neseniai, kai pati buvau sveika,
šalia vėžininko jausdavausi nejaukiai, tarsi toji liga būtų užkrečiama.
Apie vėžį tebesklando daugybė mitų ir prietarų, jis tebėra apgaubtas baimės ir nesuvokimo skraiste labiau nei bet kokia kita liga, išskyrus AIDS.
Iki šiol atkakliai tikima, kad onkologinės ligos nepagydomos.
Sapaliojama, kad moderniausiais mokslo laimėjimais pagrįsta medicina bejėgė, kad vėžį verčiau gydyti kaip viduramžiais: dėlėmis, šlapimu, musmirių, rupūžių ir korių kandžių trauktinėmis arba burokėlių sulčių klizmomis.
Neseniai sulaukiau laiško, kuriame rašoma, kad visas Vilnius kalba, jog praradau tikrąjį tikėjimą, nutolau nuo mistikos, magijos, ezoterikos ir atsidaviau „mafijai su baltais chalatais ir skalpeliais“.
Į tai galiu atsakyti tik tiek, kad mano tikėjimas yra tvirtesnis nei kada nors anksčiau, kad kritiniais šių baisių ir gražių metų momentais esu jautusi ne tik Dievo rankos prisilietimą, bet ir jo glėbio stiprybę.
Juk net itin skeptiškas onkologas patvirtins, kad, gydant vėžį, susijungia ne tik gydytojo ir ligonio pastangos.
Svarbiausias yra trečiasis veiksnys.
Nenorintieji gali jo neįvardyti, abejojantieji jam suteikia Absoliuto vardą, na, o tikintieji tą lemiamą jėgą vadina Dievu.
Visiems gerai žinoma pasakėlė, kad onkologinės ligos priežastys – neva karminės, kad jos nusipelno tik tie, kurie neteisingai
gyvena.
Jeigu iš tikrųjų taip būtų, nereikėtų kalėjimų, nes visi žmogžudžiai,
kankintojai, vagys išmirtų nuo leukemijos ar sarkomos.
Naujajame Testamente nė karto neužsiminta, kad Dievas sunkiomis negaliomis žmones baudžia arba taip jiems kerštauja (girdėjau nuomonę, kad man šitaip „atkeršyta“ už keliones į Himalajus ir domėjimąsi budizmu).
Jėzus Kristus beveik visose
Evangelijų istorijose gydo ligonius, o labiausiai įkvepiantys jo pamokslai skirti paliegėliams, nelaimėliams, mažutėliams...
Apie ligą, kaip bausmę, labai mėgsta kalbėti visokio plauko ekstrasensai, bioenergetikai, šarlatanai, Nostradamo akademijos akademikai ir kontaktuotojai su nežemiškomis civilizacijomis, jie už kosminius pinigus siūlo savo šlykščias „panacėjas“ viltį praradusiems ligoniams ir jų artimiesiems.
Tokius gyduolius, lengvai žongliruojančius madingais žodelyčiais „čakra“, „aura“, „prana“, „Tibeto medicina“, jau seniai laikas traukti baudžiamojon atsakomybėn, o kai kuriuos aš įsakyčiau net sušaudyti be teismo.
Sako, kad sergantis žmogus tampa piktas.
Jeigu ant ko nors ir pykstu, tai tik ant visų čia išvardytų menkystų.
Sirgdama suvokiau, kad net labai sunkios ligos ėdamas žmogus gali gyventi pilnakraujį, turiningą gyvenimą.
Kartais sergančiojo egzistencija tampa gal net vertesnė už įprastą sveikojo rutiną, nes staiga atsiradęs suvokimas, kad kiekviena diena yra didžiausia dovana, kokią tik įmanoma gauti, nuo buvimo pasaulyje nulupa daugybę nereikšmingų smulkmenų, kvailų įsitikinimų ir beprasmių įsipareigojimų.
Būtis ima švytėti, neretai spinduliuoja ir jos šeimininkas, nors gal tik jis ir dar keli artimieji žino mastą tos kančios, kuria mokama už šią ypatingą šviesą.
Taip, taip, ligonis irgi gyvena, o ne tik serga ar ritasi mirties linkui.
Suglumstu, kai kas nors nustemba, man patikinus, kad ne tik tysau lovoje galvodama apie įkapes, bet turiu daugybę darbų, pramogų ir ateities planų.
Kita vertus, sergantis – dar nereiškia niekam tikęs.
Kad ir kokia sunki liga, svarbiausia jos neįsileisti į savo sielą.
Tada stebuklingas galias parodys ir kūnas.
Aš pati apstulbstu stebėdama, kaip jis už mane grumiasi, kaip užgydo žaizdas po sunkiausių operacijų, kaip stengiasi, kad, netekusi vienos ar kitos savo fizinės detalės, pamažu prisitaikyčiau vėl gyventi taip, kaip man patinka.
Paradoksalu, bet būtent dabar iš tikrųjų pamilau savo kūną, nors anksčiau turėjau aibę kompleksų, o kartais tiesiog nekenčiau savo atspindžio veidrodyje.
Pagaliau (kai pagal visas nūnai egzistuojančias grožio teorijas turėčiau savo noru pasitraukti į šiukšlyną) tapau pati sau graži.
Net pamėgau fotografuotis, kaitalioti įvaizdžius, keisti šukuosenas (tai labai lengva, kai neturi plaukų) ar kelioms valandoms pasipuošti aukštosios mados drabužiais.
Šitaip stengiuosi atsidėkoti savo kantriajam, darbščiajam ir vis dar man labai ištikimam kūnui.
Jau girdžiu, kaip dvasingieji teisuoliai šaukia, kad mirštant reikia rūpintis savo
siela.
Tačiau ir kūnas man yra duotas Dievo.
Būtent dabar išmokau save mylėti ir patikėjau, kad galiu būti mylima.
Mylima tokia, kokia esu: silpna, neįgali,
neretai – bejėgė, su daugybe randų, žaizdų ir netgi su vėžiu.
Už tai, kad išdrįsau į save įsileisti meilę, esu be galo dėkinga visiems tiems drąsiems žmonėms, kurie nebijojo su manimi, sergančia, būti, man padėjo, mane palaikė, gelbėjo, globojo, guodė, stiprino, linksmino, džiugino, juokino, kurie mano gyvenimą darė ir tebedaro nuostabų.
Ačiū, ačiū, ačiū!
Antanukas labiausiai myli savo senelę.
Nei savo motutės, nei tėvelio, nei ko kito jisai tiek nemyli, kiek savo seną seną senelę.
Ir kur nemylėsi! Motutė dažnai Antanuką subara, kai kada net kumštelėja supykusi, o senelė niekuomet jo nenuskriaudžia.
Joje Antanukas randa tik meilę, ji didžiausia ir uoliausia jo užtarytoja ir apgynėja.
Tėvelio Antanukas tiesiog bijo.
Kodėl, patsai nežino.
Gal todėl, kad jį rečiausiai mato, gal todėl, kad tėvelio visi kiti irgi bijo ir klauso kiekvieno jo žodžio.
Kai supykusi motinėlė ar net patsai tėvelis nori Antanuką nuskriausti, jisai visuomet turi uoliausią gynėją – savo seną senelę.
Jei tik Antanukui sunkioje padėty pavyksta pasislėpti už jos sijono, jisai jau ramus, nes žino, kad ten jo nepasieks nei motinėlė, nei net tėvelio sunki ranka.
Ten Antanukas visai nesibijo, nors labai būtų įpykusi motutė, baisiai grasytų tėvelis.
Antanukas ir miega su senele vienoj lovoj.
Kada ji gula ir keliasi, Antanukas retai tejunta.
Bet nūnai jisai tuojau nubudo, kai tik senelė pabudus atsisėdo lovoj ir ėmė klostyti Antanuką iš visų pusių.
Nubudęs Antanukas praplėšė akis, pasiraivė ir, nejausdamas šalia savęs senelės, ištiesė rankutes ir ėmė aplinkui grobstyti.
– Užmik, užmik dar, mano mažas anūkėli! Matai, dar visai tamsu, –
kuždomis įkalbinėja senelė ir dar labiau jį klosto antklode.
Antanukas ištiesė rankutes ir, sugriebęs nusilenkusios prie jo senelės kaklą, apkabino ją ir pabučiavo.
Paskui pasivertė ant kito šono ir apsimetė, kad jau miegąs.
Senelė nulipo nuo lovos, pataisė suknelę, ištraukta iš pagalvio skarele susirišo galvą ir nuėjo į krosnį.
Antanukas girdi, kaip senelė pas krosnį grobsto skalą, kad uždegtų ugnį.
– Trakšt trakšt...
– girdi Antanukas: tai senelė laužo skalas, kad būtų lengviau įžiebti užsiplaiskanojusį nulaužtą skalos galą.
Antanukui baisu vienam gulėti lovoj.
Jam vaidenasi, kad pirkios vidury stovi kažkas kaip arklys ir linguoja galva.
Visur kažkas knarkia.
Antanukas apsikloja antklode galvytę ir ima tyliai šaukti senelę.
– Mik, mik, anūkėli! Aš čia, aš tuoj įpūsiu ugnelę, bus šviesu, – ramina ji
Antanuką.
Išgirdęs šnabždantį senelės balsą, Antanukas visai nurimo.
Jis iškišo iš po antklodės galvytę, pasivertė ant kito šono, į tą pusę, iš kur girdėti senelės balsas, ir pravėrė akis.
Nors baisu žiūrėti tamsumon, bet jau ten nieko, kas jį gąsdintų, nemato.
Įsižiūrėjęs savo šviesiom akutėm, Antanukas vos vos mato, kaip senelė stovi prie krosnies, knaisioja „duobėje“ ir grobsto užsilikusias dar ten mažas žarijėles vienon krūvelėn.
Antanukas mato, kaip senelė prispaudė žarijas skalų galais, kad papūtus jos į šalis nenulekiotų, pasilenkė ir, prikišus raukšlėtą veidą į pačias žarijas, ėmė pūsti...
Antanukui gražu ir linksma žiūrėti, kaip senelė pučia ugnį.
Jos veidas toks nuostabus atrodo, lyg spinduliuotas, ir nuolat keičiasi.
Antanukas tai aiškiai mato visą jos veidą, skalas ir jas prilaikančius senelės pirštus, tai vėl visa temsta, ir jis vos vos mato atsikišusias senelės lūpas.
Kada ji pūstelėja smarkiau, žarijos šviesiau sužiba, ir aplink senelę Antanukas mato didelį įvairių spalvų ratą.
Nuo to rato į visas šalis trykšta spinduliai, kurie nuolat keičiasi, dreba, mirga, didėja, tai vėl mažėja...
Antanukui įdomu, ar senelė mato tą ratą? Keista, kodėl ji nemėgina jo pagauti?..
Ugnis įpūsta, skalos užžiebtos, ir senelė jau kemša vieną žibintuvan, kuris riogso pirkios vidury, kitą mažan žibintuvėlin, pakabintan prie kamino.
Antanukas nusigręžia, vėl ima snausti ir pagaliau užmiega...
Kai Antanukas nubudo, krosnis jau buvo pakurta, puodai sukaisti.
Moterys vienos dar dairėsi aplink krosnį, kitos jau sėdėjo ant suolo ties žibintuvu ir verpė.
Vyrų pirkioje jau nebebuvo – jie, vos tik užsikėlę, išėjo kluonan kultų.
Gaidys pakrosnėje rėkia visa gerkle, nežinia, kurį jau syk.
Jis, budintojas,
Antanuką ir pažadino...
Antanukui nesinorėtų dar keltis: taip šilta ir jauku gulėti lovoje, iš visų pusių apklostytam antklode, kailiniais, ir snaudžiant klausyti, kaip treška deganti skala
ir durzgia rateliai.
Bet pažiūri Antanukas į vieną langą, kuris greta lovos, į kitą, kuris tiesiog lovos gale, ir baisu jam: langai tokie tamsūs, o už tų langų kažkas baisus baisus vaidenasi.
Nors Antanukas nežino, kas ten gali būti, bet jaučia, kad ten už langų stovi kažkokios nepaprastos esybės, grasančios jam pavojumi.
Ir Antanukas, dar gerai nenubudęs, trindamas kumščiukais akis, sėdasi ir sprunka nuo lovos žemėn.
Senelė jau sėdi savo priprastoje vietoj – ant kulbelės šalia krosnies ir,
seilindama pirštus, verpia plonai plonai geriausius linelius.
Senelei gerai ten sėdėti – ir nuo krosnies šilta, ir puodus ji mato: nenubėgs, nepervirs niekas...
Nulipęs nuo lovos, Antanukas strikt prie senelės.
Pribėgęs apkabino ją rankutėm už liemens.
– Ko taip, anūkėli mažas, anksti užsikėlei? – klausia jį senelė, liovusi verpti ir glostydama raukšlėta ranka Antanuko galvelę.
Antanukas nieko neatsako, tik glaudžia galvytę į jos kelius.
Senelė užsuko verpstoką ant ratelio, kad tasai nenusvirtų, atsikėlė, paėmė
Antanuką už rankutės ir nusivedė į suolelį po lentyna.
Ten buvo du kibiru šalto šalto, vos tik iš šulinio pasemto, vandens.
Pasisėmusi pilną kaušelį –
„belčių“ – vandens, senelė prausia Antanukui pirmiausia rankutes, paskui veidą.
Antanukas prunkščia, jam šalta, nemalonu, jis nenorėtų praustis, ir kam kitam jis niekuomet nesiduotų, bet ką padarysi, kad jį prausia pati senelė, kurią jisai labai labai myli...
Nupraususi kaip ėriuką, senelė veda Antanuką į skobnis ir, nutraukusi nuo duonos kepalo rankšluostį – „taračkinį“, ima šluostyti jam pirmiausia burną, veidus, paskui rankutes.
Rankšluostis storas, šiurkštus, Antanukui veidą skauda, žandai dega, norėtųsi bėgti ar bent verkti, bet jis tik žiūri senelei į akis ir skundžiasi.
– Bobule, greičiau! Man šalta.
– Nieko, anūkėli, pakęsk.
Priekrosny sušilsi, – ramina senelė ir dar drūčiau trina rankšluosčiu jam veidus.
– Bobule, man skauda! – skundžiasi drebėdamas Antanukas.
– Nieko, anūkėli, pakęsk.
Baltesnis būsi, Dievulis geriau mylės.
Ir anūkėlis kenčia.
Ne dėl to kenčia, kad jį Dievulis labiau mylėtų, bet kad to nori senelė.
Nušluosčiusi rankutes, senelė vėl apklostė rankšluosčiu duoną ir nuėjo į krosnį.
Paėmus iš kampo skujinę, nušlavė priekrosnį, paruošė ten prie stulpelio, po pačia krosnies kakta, Antanukui sėdėti vietą, sąšlavas sušlavė krosnin ir pastatė skujinę kampan.
Nors Antanuko veidai dega kaip ugnis, bet jam rodosi, kad burna dar šlapia, kad pasmakrėje šalta, kad senelė dar ne visai gerai jį nušluostė.
Eidamas paskui senelę, jis dar šluostosi marškinaičių sterble.
Vos senelė nuvalė vietą, Antanukas strakt ant kulbelės, nuo kulbelės ant priekrosnies ir jau sėdi jam pagamintoje vietoj.
Ištiesė kojytes ir šildosi prieš krosnies liepsną.
Gera, jauku ir šilta.
Senelė irgi atsisėdo ant kulbelės, pataisė verpstoką ir pasitraukė arčiau į save ratelį.
Prieš pradėdama verpti, senelė ima Antanuko dešiniąją rankutę, vadžioja ją nuo kaktos į krūtinę, į kairį, į dešinįjį petį ir vėl į krūtinę – moko jį žegnotis.
– Vardan Dievo tėvo ir sūnaus ir dvasios šventosios, amen, – kartoja Antanukas.
Persižegnojęs suglaudžia delnus pirštais aukštyn ir iškelia juos aukščiau nosies, taip aukštai, kad net Dievulis pamatytų.
Paskui Antanukas drauge su senele kalba poterius.
Neįdomūs jam tie poteriai, nuobodūs, nenorėtų Antanukas jų kalbėti.
Bet ką padarysi, kad senelė liepia ir net neleidžia nei vieno žodžio praleisti.
Kur tik atmena poterių žodžius, Antanukas stengiasi prašokti senelę.
Jis nori jai parodyti, kad jau daugel išmoko, daugel žino, taip pat paskubinti, kad greičiau pabaigtų.
– Neskubėk, anūkėli, Dievulis supyks.
Reikia iš lėto, aiškiai kiekvieną žodį tarti, kad Dievulis viską girdėtų, – bara senelė savo anūkėlį, baigusį poteriauti.
–
Pamatys Dievulis, kad tu, poterius kalbėdamas, dairaisi į visas šalis, supyks ir neleis tau dideliam užaugti.
Pasiliksi visuomet toks mažutėlis kaip dabar.
Antanukas labai nori užaugti didelis kaip tėvulis ir bijosi, kad Dievulis tikrai nesupyktų.
Tik jam nuostabu, kaip Dievulis gali iš dangaus pamatyti, kad jis dairosi, jei kieme taip tamsu, jog net į langus baisu pažiūrėti.
Antanukas dirstelėjo į langus ir nusiramino.
– Nebijau, nepamatys! – atrėžė jisai senelei.
– Vai, ką dabar tu kalbi? – lyg nusigando senelė.
– Dievulis viską mato, anūkėli, ir viską girdi.
–Taip sakyti nereikia, – ištrauks tau Dievulis liežuvį per viršugalvį, –
pagąsdino jį Alena, dvidešimties metų merga samdininkė.
Antanukas truputį nusigando.
Kas bus, jei Dievulis tikrai supyks ir panorės jam traukti liežuvį per viršugalvį.
Netikėti negalima, nes ir motutė jam ne kartą taip grasė.
Antanukas pačiupinėjo viršugalvį, pakaušį, bet ten nesurado jokios skylutės, pro kurią galėtų Dievulis ištraukti jam liežuvį.
– Dievulis reikia mylėti, reikia jo bijoti, – moko jį senelė.
Kad Dievulio reikia bijoti, Antanukas supranta.
Jis jau seniai Dievulio bijo.
Dievulis toks rūstus, baisus ir negeras.
Bet kam jis mylėti, Antanukas visai nesupranta.
Tik gal taip reikia, kad senelė liepia.
Juk ji viską žino, viską išmano...
Antanukas atsiminė vasarą, kada Dievulis supykęs visą naktį žvairavo ir taip baisiai žmones barė, jog net langai drebėjo.
Antanukas tada labai labai bijojo, verkė ir slapstėsi po antklode ir vis glaudėsi į senelės pašonę.
Visa tai atsiminęs, Antanukas nusigąsta ir pasižada, poterius kalbėdamas, nebesidairyti.
– Še tau, mažas mano anūkėli, pasistiprink, kad greičiau man didis užaugtai!–
Ir senelė kemša jam rankutėn geroką pyrago lustą ir saldaus pieno margam puodely.
Visa tai buvo jau seniai parengta senelės, dar Antanukui bemiegant.
Antanuko prašyti nereikia.
Apžebojęs puodelį, geria jisai pienelį ir balta gardžia duona užkąsdinėja.
Tenka pienelio ne tik jam, bet ir jo marškinėliams, kurie ant pilvo nuo pralieto pieno visai sušlampa.
Suvalgęs pyragą ir išgėręs pieną iki puodelio dugno, Antanukas saldžiai apsilaižė.
Jis dar norėtų, bet žino, kad daugiau nebegaus: tik tiek jam šią naktį kiškutis prikepė.
Antanukas dar niekuomet nėra matęs kiškio, bet žino, kad jis mažiesiems vaikams labai labai geras: kas rytas jisai pagamina Antanukui baltos gardžios duonelės visą lustą.
Kai tik kas grįžta iš kur, kiekvienas parveža Antanukui nuo kiškučio dovanų...
Antanukas labai norėtų tą gerą kiškutį pamatyti, bet nežino, kur jis gyvena.
– Bobule, o kur dabar kiškutis gyvena?
– Miške, anūkėli, laukuose.
– Kaip jis nesušąla? – stebisi Antanukas.
Jis žino, kad dabar ore labai šalta.
– Jam Dievulis dovanojo šiltus kailinėlius.
Jis, anūkėli, didžiausio šalčio nebebijo, – aiškina senelė.
Vėl Dievulis, visur Dievulis.
Koks gudrus tasai Dievulis.
Net kiškučio, ir to nepamiršo.
Matyti, tasai Dievulis tikrai geras, kad jis kiškučio pasigailėjo, to kiškučio, kuris mažiesiems vaikams tokią gardžią duonelę kepa.
Gardi, labai gardi kiškio duonelė!..
Antanukas surinko sterblėje gurinius ir įsidėjo burnon, nubraukė rankove sušlapusius ant pilvo marškinius, sugniaužė šlapią vietą ir pakišo po ja sausą marškinių dalį, kad pilvo neperštėtų, ištiesė kojas per visą priekrosnį ir šildosi.
Senelė tik verpia, tik verpia...
Ratelis tik urzgia, tik urzgia...
– Bobule, kodėl dūmai eina per kaminą, o ne pirkion? – domisi Antanukas.
– Todėl, anūkėli, kad kamine yra skylė.
Ji tai ir ryja dūmus, – aiškina senelė, nesiliaudama verpus.
Nors kamine maža skylutė, kurios net nematyti, o čia pirkion kaip vartai, bet senelės paaiškinimu Antanukas visai patenkintas.
Nukreipęs galvytę į aukštą, vos kaminan neįlindęs, stengiasi Antanukas pamatyti, kokia toji skylė,
kuri dūmus ryja.
Jam jau vaidenasi, kad ten aukštai, ant stogo, ties kaminu, tupi kažkas kaip katė ir vis ryja, vis ryja dūmus.
– Nelįsk, anūkėli, kaminan, nežiūrėk į viršų, – akutes užsikrėsi, plaukučius nusvilsi, – persergsti jį senelė.
– Bobule, o kam toji skylė ryja dūmus? – vėl domisi Antanukas.
– Kad pirkion nerūktų, anūkėli.
Taip jau Dievulis padarė.
Antanukas vėl stebisi, koks gudrus Dievulis.
Jis viską moka, jis viską žino.
Antanukas norėtų nors vieną vienintelį sykį pamatyti tą Dievulį, kuris toks gudrus, bet taip, kad Dievulis nematytų, kai Antanukas į jį žiūrės.
Antanukas jau žino, kad tasai, kuris ant sienos kabo, tai ne patsai Dievulis, tik kažkoks kitas.
Irgi Dievulis, bet ne tasai, kuris gyvas, viską mato, viską žino, kurio visi bijo...
Tasai gyvena aukštai aukštai, ten – danguje...
Antanukas užsimerkė ir įsivaizdavo, kaip jis žiūrės į Dievulį...
Čia Antanukui mintys nutrūko.
Prie krosnies priėjo Alena, apgręžė puodus, pastūmėjo juos arčiau ugnies.
Betūpčiodama aplink krosnį, netikėtai paspyrė koja pakrosnės dureles, ir viena kita višta pro jos kojas ėmė veržtis pirkios vidurin.
Alena supyko, paspyrė vištas koja taip, jog tos net sukudekino.
– Tai jūs čia man sprausitės, varlės! – sukeikė Alena ir užspyrė dureles pagaliu.
Vištos, pastumtos koja, sukudekino, gaidys joms atsiliepė.
– Kam tu jas stumdai koja? – subarė Aleną senelė.
– Užgausi, dar kiaušinius ims lieti.
– Neims jų galas, – atsikirto Alena, – ko lenda.
– Lįstai ir tu, kad ten tave patupdytų, – atsiliepė Antanuko motutė.
– Mato šviesą ir lenda.
Antanukas klauso ir domisi.
Jis vaizduojasi sau, kaip ten, pakrosnėje, vištukėms tamsu ir baisu, o pikta Alena neleidžia joms išeiti į šviesą.
Antanukui pagailo vištukių.
– Bobule, kam Alena skriaudžia vištukes? – klausia jisai senelės.
– Negerai daro, anūkėli.
Dievulis ant jos užpyks, kad ji plūstasi, nupjaus jai, begėdei, liežuvį.
Antanukui patiko, kad Dievulis nubaus Aleną.
Teneskriaudžia ji vištukių.
Dievulis geras.
Teks jai, begėdei, už vištukes.
Antanukas sau vaizduojasi, kaip Dievulis ateis pirkion, rūsčiai rūsčiai dirstelės į Aleną ir paklaus:
– Kam tu nuskriaudei vištukes ir plūdai jas?
Alena nusigąs ir nežinos, kas sakyti Dievuliui.
Tada Dievulis išsiims didelį didelį peilį ir lieps Alenai iškišti liežuvį...
Dievulis senas, rūstus, baisus, su ilga barzda...
Alena verkia, prašosi, dreba, bet Dievulis nieko neklauso, ištraukė liežuvį, šmaukšt peiliu ir nupjovė...
Kraujas varva iš žaizdos, Alenai sopa, ji nieko nebegali pasakyti, tik balbutuoja, lyg kirkindama ką.
O Dievulis taip rūsčiai jai sako:
– Neplūsk vištukių, varlėmis nesipravardžiuok!..
Alena taip verkia, taip verkia.
Jai taip skauda, taip sopa, o visi tyli nusigandę...
Nusigando ir Antanukas.
Jis iškišo savo liežuvį, pačiupinėjo pirštu, ar dar sveikas, ir truputį iš pačio kraštuko įgnybo.
Skauda!
Antanukui pagailo Alenos, o ant Dievulio jis labai supyko, kada įsivaizdavo sau tokią baisią Alenos skriaudą.
Antanukas jau visai pamiršo, dėl ko ją Dievulis nuskriaudė.
Koks žiaurus, koks piktas tasai Dievulis, jei jis nori taip skaudžiai Aleną nuskriausti.
Kad Antanukas būtų toks didelis kaip tėvulis ar bent kaip Kastantas, jis niekuomet neleistų Dievuliui liežuvio Alenai pjauti!..
Tuo metu, kada Antanukas taip graudinasi Alenos likimu, toji visai rami,
lyg jai nerūpėtų, kas jos laukia.
Ji sau ima iš pakrosnės malkas ir meta krosnin vieną pagalį, kitą...
Pasipylė kibirkštys kaip bičių spiečius.
Antanukui net baisu, kad kuri nors nekristų ant jo ir neapdegintų jam kojų...
Jis pasitraukė arčiau į senelę, surangė kojytes ir paslėpė jas po marškinaičiais.
Pasitraukęs šalin, Antanukas seka žibančiom akutėm, kaip kibirkštys skrenda aukštyn.
Jam įdomu, kur jos skrenda, kur dingsta?
– Bobule, kur tos visos kibirkštutės lekia? – klausia jisai senelės.
– Jos dangun skrenda, anūkėli, dangun, kad papasakotų Dievuliui, ką apie jį žmonės mano, – aiškina jam senelė.
Antanukas labai nusigando, kad Dievulis dabar viską sužinos, ką jisai apie jį galvojo.
Nusigandęs jis dar arčiau pasitraukė prie senelės.
Koks keistas tasai Dievulis.
Antanukas jo labai bijo! Vai, kaip bijo!..
Kažin, ar ir senelė jo bijo? Gal ir tėvulis?
Kas kas, o tėvulis tai jau – ne! Jisai nieko nebijo, tik jo visi.
Antanukas atsiminė, kaip vakar Alena sugurino geležinį puodą.
Kiaurą dieną ir ji, ir motutė, ir visi laukė tėvulio, iš Alytaus parvažiuojančio, ir vis bijojo, kad jisai labai labai nubars visus.
Tėvulis parvažiavo vėlai vakarą ir parvežė jam gardžios gardžios kiškio duonytės.
– Bobule, o kur kiškelis duonelę kepa, kad jis pirkios neturi?
Senelė kurį laiką nieko nesako, tyli, nes anūkėlis savo klausimu ją taip staiga užklupo, jog nežinojo net, kas jam atsakyti.
– Jis, anūkėli, turi po krūmeliu sau krosnį išsikasęs.
Antanukas patenkintas.
Jis sau vaizduojasi krosnį po dideliu krūmu.
Aplinkui sniegas, šalta, o po krūmu kūrenasi krosnis, ten tupi kiškutis ir kepa mažiems vaikams duonelę.
Antanukas jau ne sykį matė, kaip senelė dar iš vakaro raugė didelėj dėžėj duoną.
Kitą dieną, anksti, vos tik užsikėlus, Alena, pasiraitojus rankoves, kumščiais minkė duonelę ir beminkydama šluostė alkūne prakaituotą veidą.
Paskui, visai išaušus, motutė darė iš tirštos tešlos didelius kepalus, dėjo ant ližės, prausė su vandeniu, o tėvelis nešiojo ir šaudė krosnin.
Antanukas dabar sau vaizduojasi, kad kiškutis, kaip ir tėvulis, nešioja nuo dėžės į krosnį ir šaudo baltus duonos kepalėlius.
Tik Antanukui dar toptelėja klausimas, kas gi kiškučiui tuos kepalėlius daro, kas gi jam duonelę minko?
Galvoja Antanukas ir atsakymo surasti negali.
Bet kam gi yra senelė, kuri viską žino.
– Bobule, o kas kiškučiui duonelę minko ir kepalėlius daro?
– Lapukė, anūkėli, lapukė.
Aha, dabar jau Antanukas žino.
Toji gera lapukė, matyti, kiškučio motutė.
– O iš ko lapukė duonelę daro? – domisi toliau.
– Iš kvietinių miltų, anūkėli.
– O iš ko kvietinius miltus daro?
– Iš kviečių, anūkėli.
O kvieteliai lauke auga.
Kiškučiui kvietelius vėjelis sėja, lietutis paliedinėja, žemelė augina, saulė nokina, šarka uodega pjauna, žvirbleliai grūdelius renka, meška mala, lapukė duonelę maišo, kiškutis kepa, o maži vaikeliai valgo.
Ar dabar jau žinai, iš kur yra kiškio duonelė?
– Žinau, – rimtai sako Antanukas.
Antanukas gerai atmena vasarą, kai jis dažnai nueidavo su senele laukan,
nešdami pjovėjoms valgyti.
Primena aukštus siūbuojančius rugius, per kuriuos meška risdavosi.
Taip bent jį gąsdindavo.
Tik tos meškos jisai niekuomet nematydavo.
Nematė jisai nei kiškučio, nei lapukės.
Tik girdėjo, kai jam senelė daineles dainavo, kad „lapukė lengvapėdė linelius ravėjo, o kiškutis vargdienėlis pėdelius nešiojo“.
Tai jie, matyti, tada ir duonelei pėdelius gamino! Dabar jisai jau viską, viską supranta.
Atsiminė Antanukas, kad ir apie mešką senelė daugel daugel jam pasakojo gražių pasakų.
– Bobule, pasek man pasaką! – prašo jisai senelę.
– Seku seku pasaką, kremta vilkas ašaką, kremta ryja, nepraryja ir užspringsta, – erzina jį Alena.
– Ne tą, aš tokios nenoriu, – pyksta Antanukas.
Alena juokiasi, patenkinta, kad suerzino Antanuką.
– Tupi vilkas ant kelmelio, koja dantis krapšto...
– erzina ji toliau vaiką.
Antanukas supyko, suraukė kaktytę ir graso jai kumščiuku.
– Na, na! Tylėk!
– Nekirkink, begėde, vaiko.
Mazniule! – pabarė Aleną senelė.
– Kokią tau pasakyti pasakėlę? – klausia ji anūko.
Antanukas tiek jau jų buvo girdėjęs, jog nei vienos dabar nebeprisimena, visos jam susipainiojo mažutėje jo galvytėj.
– Kuri gražiausia, gražiausia, bobule! – prašo jisai ir slenka dar arčiau prie senelės.
Senelė sustabdė ratelį, pasitaisė ant galvos skarą, paskui atleido verpstoko raikštį, perrišo, pataisė kuodelį, paseilino pirštus ir vėl ėmė verpti.
– Už jūrių, už marių, už mėlynųjų yra, anūkėli, tokia šalelė, kur saulelė skaisčiau šviečia, paukšteliai linksmiau čiulba...
– ima pasakoti senelė pasaką.
Ji pasakojo apie mažąjį Jonulį, apie jo vyresniąsias seserėles, apie jų žiaurią pamotę, kuri Jonulio nekentė ir pasmaugti norėjo.
Būdama gudri ragana, gilia nakčia ji pavertė Jonulį juodu ėriuku, nunešė tvartan, avinėn, ir paleido tarp mažų avinėlių.
Visi ėriukai buvo balti, gražūs, tik vienas Jonulis buvo juodas.
Visi ėriukai avinėje linksmai šokinėjo, tik vienas Jonulis buvo nuliūdęs.
Jis pas dureles stovėjo, gailiai verkė ir jaunų sesučių šaukė...
O tuo metu sesutės visur broliuko ieškojo – ir giriose, ir pievose, ir laukuose.
Niekur nesuradusios Jonulio, jos dabar sėdėjo ant upelio kranto ir gailiai verkė, manydamos, kad nuskendo jų mažasis brolelis giliam vandenėly.
Pasakoja senelė ir nemato, kad Antanukas seniai jau kumščiuku akutes trina, marškinių sterble ašarėles šluosto: gaila jam, labai gaila ir mažo nelaimingo
Jonulio, ir jaunų jo sesučių.
Vai, primins jisai visoms pamotėms ir tai, kuri taip Jonulį kankina! Teužauga tik jis didelis.
Kada senelė ėmė pasakoti, kaip ragana pamotė įkalbėjo tėvuliui papjauti juodą ėriuką Jonulį, kaip Jonulis viską girdėjo, tėvulį peilį galandantį matė, bet į jį prakalbėti negalėjo, tik gailiai verkė, ašarėlės iš akelių jam byrėjo –
Antanukas taip suvirko visa gerkle, jog net senelę nugąsdino.
– Ko dabar tu, anūkėli? – nusistebėjo senelė.
– Kad man Jonulio ga-aila!..
– bliauja Antanukas.
Senelė liovėsi verpus, nusigręžė į Antanuką, nušluostė jam prijuoste nosį, paskui akutes.
– Neverk, anūkėli, neverk, – tildo ji Antanuką, – negražu.
– Ka-am Jonuką papjovė-ė? – dar labiau verkia Antanukas.
– Dievaž tu jam, motule, nepasakotai tokių pasakų, – prabilo Antanuko motulė, liovusi poteriavus, po kuodeliu ant suolo sėdėdama.
– Tik vaiką kas rytas sugriaudini.
– Neverk, anūkėli, nereikia, – įkalbinėja senelė.
– Jonuko niekas nepapjovė.
Jis gyvas ir sveikas ant priekrosnės dabar sėdi, pirštu košę valgo.
Bet Antanukas vis dar nesiliauja verkęs.
– Tu man tik verk dar! – pagrasė motutė.
– Pasikėlus kad nukulsiu, tai žinosi, kaip verkti.
Begėdis!
Išgirdęs grasymą, Antanukas vėl traukiasi arčiau prie senelės.
– Nu, u! – sumykė jisai ir pagrasė pirštuku motutei.
– Negražu, anūkėli, motutei grasyti, – subarė jį senelė.
– Dievulis pamatys, pirštuką kirmėlei lieps suėsti.
Antanukas nusigando ir nutilo.
Dievulis baisus, su juo maži juokai, o pirštuko gaila.
Jam ir senelei bemiegant, lieps kirmėlei sugraužti jo pirštuką...
Antanukas ėmė vaizduotis, kaip jam bemiegant lips per pagalvį didelė plaukuota kirmėlė.
Lips per plaukus, per veidą, per pečius, per ranką tiesiog į jo pirštą, apsistos ant pirštuko ir ims jį graužti.
Tokią kirmėlę Antanukas matė vasaros metu ir tvora lipant, ir lapus ėdant.
Įsivaizdavęs tokią baisenybę, Antanukas ūmai vėl pravirko.
– Ko dabar tu vėl verki, anūkėli? – klausia senelė.
– Kirmėlės bijau.
Ji man pirštuką suės! – nusiskundė Antanukas.
Senelė vėl jį glosto, ramina.
– Mes jos neleisim, mes ją pamušim.
Nunu jai, begėdei! – graso senelė nematomai kirmėlei.
– Pamėgintų ji nuskriausti mano mažą anūkėlį.
Senelė nuramino anūkėlį, nušluostė jam vėl nosytę ir ėmėsi verpti.
Nusiraminęs visai Antanukas patraukė vieną kitą kartą nosim, lyžtelėjo liežuviu viršutinę lūpą, apžiūrėjo iš visų pusių pirštuką, kuriam grasė pavojus, paskui įdėjo jį burnon, apseilino ir apšluostė marškinaičiais.
Apie Jonulį ir jo baisų likimą Antanukas jau visai pamiršo.
Jo mintys nuskrido jau kur kitur, į tuos laikus, kai buvo šilta, gražu ir linksma.
Antanukas tada matė daugel daugel kirmėlių, kurių nekentė, bijojo ir mušė rykštuke, kur tik galėjo.
Jam patikdavo tik grambuoliai, ypač balti, kuriuos tėvelis krėtė nuo klevo.
Antanukas prisiminė, kaip jisai su savo vienaamžiais manė juos jaučiais, pagamino patvory duobeles – tvartus – ir kimšo tenai grambuolius.
Bet tie mažieji jaučiai sėdėti nenorėjo tvartuose ir, kad ir kaip juos uždarydavo medžių šakelėmis, skiedromis, jie visuomet išlįsdavo...
– Bobule, o kam Dievulis duoda žiemą, kad ji tokia šalta ir negera? –
klausia senelę Antanukas.
– Ar kad ant žmonių supyksta?
– Kad žemelė, anūkėli, atsilsėtų.
Ir jai, motutei, reikalingas, vaikeli, poilsis.
Antanukas kraipo galvytę, mąsto ir suprasti negali, kaip tai žemelei reikalingas poilsis? Ar ji ką daro, ar ji gyva?
– O kur toji žemelė gyvena? – klausia jis vėl senelę.
– Po mumis, vaikeli.
Mes visi ant jos šaltos, motinėlės, krūtinės ir augam, ir gyvenam...
Senelė dar kažką aiškina, bet anūkėlis vis tiek nieko suprasti negali.
Greit jis pamiršta ir apie vasarą, ir apie žemelę.
– Alena, apžerk puodus ir įmesk kelis pagalius, o tai krosnis visai užgeso, –
paliepė senelė.
– Tuoj vyrai pareis, o puodai dar neverda.
Alena priėjo prie krosnies, įmetė kelis pagalius, paėmus iš kampo žarstiklį, apgręžė puodus kitu šonu į liepsną, pastūmė juos giliau į ugnį ir apžarstė žarijomis.
Antanukas dabar sekė jos kiekvieną judėjimą.
Jam buvo įdomūs ir puodai, ir žarijos, ir raudoni dūmai, kurie siūbtelėjo iš krosnies, Alenai pagalius sumetus ir žarijas žarstant.
– Bobule, kodėl dabar dūmai raudoni? – kreipėsi jisai vėl į senelę.
Senelė ar negirdi, ar nežino, kaip suprantamai jai ir jam paaiškinti, kodėl dūmai raudoni.
Ji nieko Antanukui neatsako, tik verpia sau, tik verpia, o ratelis net burzgia.
– Bobule, kodėl dūmai dabar raudoni iš krosnies eina? – klausia vėl
Antanukas, truktelėjęs senelę už rankovės.
Senelė kurį laiką tyli ir nieko neatsako.
Antanukas žiūri į senelę ir laukia.
– Dėl to, anūkėli, kad dūmai kruvini.
– O kodėl jie kruvini? – nesiliauja Antanukas.
– Tai iš malkų kraujas bėga, vaikeli.
Alena sumetė jas krosnin, jos dabar dega, tai kraujas ir bėga, – aiškina senelė.
– Ar tai joms sopa? – nesiliauja dar Antanukas.
– Sopa, anūkėli, visiems sopa.
Ir medeliams, kai juos kerta, ir žolelėms, kai jas pjauna, ir gėlelėms, kai jas skina, – aiškina senelė ir giliai atsidūsta.
– Tik jie neturi balselio, negali pasiskųsti.
Visoje senelės balso intonacijoje buvo girdėti didžiausias užjautimas ir medeliams, ir žolelėms, ir gėlelėms.
Ji buvo giliai įsitikinusi, kad jie žmonių skriaudžiami.
Antanukas klauso ir stebisi.
Kaipgi tie pagaliai, kurie pakrosnėje guli, kuriuos Alena dažnai kirviu skaldo, gali būti gyvi? Juk jie nejuda, nerėkia, kai juos skaldo, neverkia...
Bet senelė sako, reikia tikėti – ji juk viską žino...
Antanukas norėtų sau įsivaizduoti, kaip sopa pagalėliams krosny bedegant, bet jo mintys blaškosi, šokinėja kaip vasaros metu mažas paukštukas tarp žalių lapų...
Antanukas pamena, kad tada, kai dar buvo gražu ir šilta, senelis kirto daugel daugel beržo šakų, kuriomis paskui motutė ir Alena nukaišė visą pirkią, ir buvo gražu gražu...
Kai senelis nukirto žemai vieną šaką, tai iš beržo ėmė kažkas varvėti.
Bernaičiai čiulpė.
Buvo saldu ir kartu drauge...
Antanukui pasiklausus, iš kur tas vandenėlis berže imasi, senelė jam tada paaiškino, kad tai nuskriaustas berželis verkia, nukirstų šakelių gailisi...
Čia Antanukas atsiminė, kaip jis daugel daugel kartų laužė medžių šakas, braukė lapus, vogčiomis skynė daržely gėles...
Daugiau Antanukas to nebedarys, jei jiems tai sopa.
Tik dilgėles tai jau kapos, kaip ir seniau kapodavo – ko jos tokios piktos ir taip skaudžiai gelia.
Ir bitės negeros, jos irgi kramtosi.
Viena pernai skaudžiai įgėlė kojos pirštukan, ir Antanukas graudžiai graudžiai verkė.
Negeros bitukės, nors jos gardų medulį moka daryti.
Antanukui baisiai pasinogėjo medaus.
– Bobule, aš noriu medaus! – staiga paprašė Antanukas senelės.
– Kas dabar tau, vaikeli, kad tu medaus užsimanei? – nusistebėjo senelė, nesiliaudama verpti.
Senelė kai kada vaišino Antanuką medumi, bet niekuomet anksti rytą.
Kur dabar patamsėj ieškosi jam medaus.
– Man tik trupuliuką! Va, tiek nedaug! – rodo Antanukas pirštuko galą.
– Neseniai pienelį gėrei – skaudės tau mažam pilvelį.
Antanukas dar nesiliauja prašyti, bet senelė medaus vis duoti nenori.
Motutė ima Antanuką barti, net graso jį nukulti, ir – Antanukas ima verkti.
– Neverk, – baido jį Alena, priėjus vėl prie krosnies, – išgirs laumė, išraus tave už plaukų per kaminą.
– Nebijau, neišraus! – atrėžė narsiai Antanukas, bet vis dėlto pasitraukė arčiau prie senelės, savo apgynėjos nuo viso, kas pikta.
– Pažiūrėsi, kad išraus.
Tik verk ilgiau, – graso Alena.
Antanukas nutyla, nuleidžia galvelę, lyg kurį laiką apie kažką mąsto.
Alena,
papildžiusi puodus, vėl nuėjo ir atsisėdo po kuodeliu.
Antanukas traukiasi dar arčiau prie senelės, visai slenka iš įprastos jam nuo seniau vietos ir rengiasi ristis žemėn.
– Sėdėk, anūkėli, sėdėk, – stabdo jį senelė, – ant grindos sušalsi.
– Aš bijau...
– skundžiasi Antanukas.
– Ko tu bijai, anūkėli? – klausia jo senelė.
– Laumės bijau.
– Neklausyk tu jos, begėdės.
Argi aš tave duosiu laumei? – ramina senelė anūką.
Bet Antanukas ritasi žemėn.
Jam jau įkyrėjo sėdėti vienoje vietoj.
Vis tiek tuoj puodus ims kelti ir pravarys Antanuką.
– Begėdė, nugąsdino man vaiką, – bara Aleną senelė.
Antanukas eina, kur sėdi motutė, rangosi ant suolo ir lenda pro motutės pečius ten, po kuodeliu.
Atsisėdo susirangęs kojytes.
Girdėti, kaip vyruoja iš kiemo durys ir kažkas smarkiai trepsi priemenėje:
tai grįžta iš kluono kūlėjai...
Toli toli, ten, kur saulė teka, yra kalnuota šalis, tokia graži, kokia ir sapne nesivaidena mūsų krašto žmonėms.
Toje šaly aukšti kalnai.
Ant tų aukštumynų, ant jų kalnų žilųjų viršūnių nei žmogus neužlipa, nei žvėrys neužbėga, nei paukštis neužlekia.
Tik debesys ten nakvoja, tik žiema amžinąjį lizdą ten susivijo, ir laisvi tik arai ten savo vaikus peri.
Tarpu aukšto kalno viršūnės kietųjų uolų augo lizde Aras.
Kai jis buvo mažas ir silpni sparnai, plunksnomis neapaugę, dar jo nekėlė, dairėsi Aras po mėlynas dangaus erdves, kur aukštai aukštai, aukščiau aukščiausiųjų kalnų viršūnių, lekiojo seni stiprūs arai.
Ir svajojo tada Aras:
– Kai aš užaugsiu, pasiūgėsiu, kaip seni arai aukštai padangėse lekiosiu.
Svajodamas džiaugėsi Aras, kad aru gimė, ir laukte laukė tų laikų, kai aru ims aukštai skrajoti, kur žmogaus akis nepasiekia, kur silpnas paukštis nepakyla.
Praėjo daugel laiko, sustiprėjo Aro sparnai, ir skraidė Aras aukštai mėlynose padangėse, kur tik seni arai skrajojo.
Bet jau nebesidžiaugė tuo Aras, kad taip aukštai padangėse skraido, kur skraido ir kiti arai.
Dažnai dažnai, tupėdamas ant žilos kalno viršūnės, tampė Aras galingus savo sparnus, dairėsi į mėlynas dangaus erdvių bedugnes, kur šviesi saulė kelią sau mina.
Ir svajojo Aras:
– Kai sustiprėsiu kaip seni arai, kai lekioti gerai įprasiu, tai aš pasikelsiu taip aukštai, kur dar nei vienas aras nelekiojo.
Aš nuskrisiu ten, kur dar nei vienas aras neskrajojo, aš atrasiu kelią nuo žemės į dangų.
– Tai tada visi pagirs ir sužinos, kad yra toks Aras, visų arų aras, kuris taip aukštai pakilo, kaip dar nei vienas nebuvo pakilęs, – kuris žino nuo žemės dangun kelią.
– Ir ateis visi, kas gyvas yra, ir nusilenks man ir prašys, kad kelią ten parodyčiau...
Ir taip svajojo Aras ir besvajodamas džiugiai kleketavo ir jautė, kad galybė auga jo krūtinėje, kad širdis verda narsumu.
Ei, nėra to pasauly, ko neišdrįstų Aras, visų arų aras.
Tarpu tų kalnų, kur gyveno Aras, buvo vienas kalnas, visų kalnų aukščiausias.
Jisai buvo tarpu tos šalies visų kalnų kaip Aras tarpu visų arų.
Kai šviesiai žverblė sniegais jo viršūnė, skęsdama saulės spinduliuose, visi kalnai buvo gryni, giedri.
Niekur nesirodė nei vienas debesėlis, nei viena miglelė, o tos, kurios nakvojo giliuose kloniuose, slėpėsi tarpu uolų ir tarpukalnių bedugnėse...
Bet kai apsiniaukia kalno viršūnė, miglomis supstosi, žaibais dabinasi – užsiūkanoja visa šalis, baisūs tada kalnai.
Bunda vėtros ir staugdamos iš visų šalių pro žilų kalnų viršūnes veja miglas, debesis...
Bunda audra, pakyla bangos ir baido visa, kas yra gyva pasaulyje.
Išsigandęs slepiasi giliai žmogus, slapstosi žvėris, slapstosi ir paukštis; visiems saulę temia audra, kuri, gimus tarpu aukštų kalnų, erdvės sau ieško ir ūždama, staugdama veržiasi iš aukštų tarpukalnių į plačius laukus, erdvias lygumas, kur yra daugel vietos skrajoti.
Ir pasirinko sau Aras vietą ant aukščiausių to kalnų kalno uolų, ir, pakilęs aukščiau negu žibanti amžinų sniegų vainikų jų viršūnė, užtemdė jam savo sparnais saulę.
Ir suraukė savo kaktą kalnas, ir apsiniaukė šviesus jo veidas.
O kai tik jis apsiniaukė, nubudo vėtros, pakilo didi audra, užtemdė miglomis Arui kelią, kad jisai aukštai neskrajotų, sparnais savo unksnės kalnui nedarytų, saulės netemdytų, jėgomis nesipuikintų.
– Vai, pasislėpki, Are, kur vėtra neužpučia, kur lietus neužlyja, kur audra nepasiekia.
Pyksta kalnas, siunta audra.
Pasislėpki, Are, ieškokis saugios prieglaudos.
Matai, visi arai seniai jau pasislėpė.
Puikus buvo Aras, audros nenusigando.
Krūtinė jo seniai kovos troško, o priešininko neturėjo.
Išskėtė Aras stiprius savo sparnus ir nuskrido ten, kur bangos ūžė, kur audra staugė, – su vėtromis pasigalynėti, su žaibais apsikabinti, su perkūnais pasikalbėti...
– Vai, tu, Are, ilgasparnių tu valdove! Sunki, smarki tavo kova.
Vėtros plunksnas tavo taršo, bangos sparnus laužo, lietus akmenimi žemyn tave slegia...
Audra į plačius laukus, beribes lygumas veržėsi, erdvės sau ieškodama, ir
Arą tenai nešė.
Ilgai siuto audra...
Plaukė per laukus, per jūras, per girias...
Plaukė toli,
Arą nešė...
Vai, toli nuklydo nuo aukštų kalnų Aras, nuklydo ten, kur žmonės kloniuose gyvena.
Apalpo, nuilso Aras, o nuilsęs nusileido ant žemės atsilsėti.
Žmonės jį tinkluose pagavo ir patupdė didžian gražian auksuotan narvan.
Ir patupdė žmonės Arą narvan, ir patalpino narvą ten, kur buvo daugel paukščių – ir laukinių, ir naminių.
Buvo ten strazdų, vištų, žąsų ir kalakutų.
Ir pastatė narvą, kur buvo įtupdytas Aras, gražių gražiausioje vietoje.
Džiaugėsi žmonės, kad turi pasigavę Arą, visų arų arą, ir ėdino jį geriausiais ėdalais, ir girdė tyru šaltinio vandenėliu.
Bet negėrė, nelesė nieko Aras, tik daužėsi į narvo sienas, draskė vielas nagais, laužė snapu, mušė sparnais.
Nusilaužė Aras snapą, nagus apsilaužė, susižeidė iki kraujų krūtinę, apsidaužė sparnus, bet nesiliovė laisvėn veržtis.
Ir narve nenorėjo žmonių vergas būti...
Veržėsi ten, kur mėlynos dangaus erdvės jį šaukė.
Ir matė kiti paukščiai, kaip žmonės Aru rūpinosi ir kaip jis nepaiso jų gerumo, matė, stebėjosi ir Aro suprasti nesuprato.
– Koks jisai nedėkingas! – kalbėjo strazdas.
– Kad manim žmonės tiek rūpintųsi, dieną ir naktį jiems švirkščiau.
– Ir ko jam dar reikia? – kalbėjo antys.
– Žmogus maitina jį, ko tik jisai nori.
Kad būtų ne tiek puikus, tai jo žmogus ir narve nelaikytų.
Sako, jisai kalnuose gyvenęs.
Argi ten taip gera, kaip pas žmogų? Argi ten rasi tiek varliūkščių kaip čia...
– Ir mėšlynas gal kur geresnis yra! – kalbėjo gaidys.
– Va, pakrapštytų dabar mėšlo, tokius gerus nagus turėdamas.
Kiek gero čia surastų! Ė, kvailas paukštis, savo laimės nesupranta...
– Ga ga ga! Ko dar jis nori? Ką jis ras tose padangėse? Tokių balų, kaip mūsų žmogaus laukuose, nėra niekur kitur.
Mano seselės, kurios nepriklauso žmogui, iš tolimos šalies kas vieni metai čion atlekia.
– Žmonės kalba, kad šalti tie kalnai, amžina žiema tenai šiaušia, – tarė pralėkdama kregždė, kuri buvo toli lekiojusi, daugel mačiusi.
– Ir ko jis tiek pučiasi, kuo didžiuojasi? – kalbėjo kalakutas.
– Kad turėtų nors tokį snaplį kaip mano.
– Arba tokią uodegą kaip aš! – pasigyrė povas.
– Arba nagai...
Tai ne kažin kokie jo nagai! Ir mano ne menkesni.
Arba aš negaliu pasipuikinti savo skiautere.
Niekas tokios neturi...
Kakariekū!
– Neturi, neturi, neturi, – kudakavo vištos ir meiliai žiūrėjo į gaidį.
– Skiauterė! Kažin kas toji tavo skiauterė...
Ir dainuoji, tai tik rėki...
O
gal tu tai moki švykšti kaip aš, ar gal tavo kaklas toks lieknas ir lankstus kaip mano? – supykęs tarė žąsinas.
– Tiesą, tiesą, tiesą kalbi, – pritarė jam žąsys.
– Kalbėkite! Kad jūs būtute geresni, tai žmogus jus penėtų geriau.
Mane žmogus myli labiausiai ir grynu pienu peni, – pasigyrė ir paleido kalakutas savo snaplį, išpūtė uodegą.
– Manęs ir šuo bijo! Aš jūsų visų esu drąsiausias...
Ir ėmė paukščiai ginčytis ir bartis vienas su kitu ir būtų susikovę, susipešę...
Bet štai žmogus išėjo ir pabėrė grūdų.
Visi paukščiai pamiršo savo barnius ir nubėgo lesti.
O prilesę jie vėl susirinko pas Aro narvą ir peikė, kam jisai veltui didžiuojasi, puikinasi.
Kad geras jisai būtų, tai žmogus laisvai jį leistų iš narvo...
Tik sparnus kiek pakirstų gal kaip strazdui...
Ir nagai reikėtų pakirsti, nes su šitokiais nagais argi galima gyventi...
Bet Aras neklausė jų kalbos.
Jis nepalytėjo nei ėdalo, nei vandens.
Jis nebeteko jėgų, sparnai jau nebeklausė jo.
Narvo kampe tupėjo niaurus, o kraujas bėgo iš sužeistos krūtinės...
Mirė Aras...
Laisvės netekęs, ir gyvenimo nustojo.
Težino žmonės, kad Aras, laisvas gimęs, ir narve moka laisvas mirti ir žmonių vergu niekados nebebus.
Nors ir narve kūnas, nors ir pavergtas, bet kas palauš Aro puikybę, kas jo dvasią paveržti galės?! Aukštai ji skraido, dar aukščiau negu jis sparnais pakilti gali!..
Mirė Aras, apie kalnus, apie saulę besvajodamas.
O tų, kurie čia stovėjo ir apie jį kalbėjo: vištų, žąsų – Aras nei matė, nei jų žodžio girdėjo.
– Vai, jūs, žmonės, pikti žmonės, kam pražudėt Arą?!
– Laisvas gimęs, laisvas augęs, niaurią laisvę tik jis ir mylėjo.
– Nors penėtute užpenėtute, nors ir gryno aukso būtų tasai jūsų narvas –
žmonių vergas nebus Aras: aukštai mintis jo skraido...
– Vai, jūs, žmonės, pikti žmonės, kam jūs nukankinot Arą, visų arų Arą?!
Brėško.
Kas valanda tamsiau darėsi.
Dvejetas mažučių vaikų, prisikišusių prie apšalusio langelio, žiūri į taką, ar neužjuoduos motulė grįždama.
Veltui mažučiai, pamėlynavusias nuo šalčio lūpas prie stiklų prirėmę, pučia, apšaluones tirpina, kaskart labiau temstančią tolumą permatyti stengiasi.
Takelis tuščias, nesimato motulės! Vien sniego vilnys, vėjo sukeltos, slankioja po laukus ir viesulai, po tyrus kaukdami ir dejuodami, smarkiai verpetus suka.
Visai sutemo.
Vaikams nebejauku, žiburio užsižiebti baisu: aplink trobelę kažin kas šlaistosi, baldosi: tai stogą laužo, tai duris klebena, tai vėl į langelį barškina staugdamas.
Kamine kažin kas vaitoja.
– Užsižiebk tik žiburį, bus beįsigriaunąs į vidų, – mąsto sau vaikai.
Atsiminė Katriukė motulės pamokymą, kad tai – vėlės, vietos negavusios, šiokiais vakarais taip žmonėms prisimenančios, maldos reikalingos.
Kumštelėjo broliuką į pašonę ir, maldingai atsidusus, ėmė kalbėti:
– Amžiną atilsį dovanok joms, Viešpatie! toms visoms nelaimingosioms, užmirštosioms vėlelėms.
Broliukas kalbėjo paskui.
Persižegnojo ir abu tylėjo valandą.
Katriukė pirma prašneko:
– Matai, Petriuk, jau nebedejuoja! Pasiklausyk tiktai.
Mat vėlelėms mūsų malda, kaip mums skanus kąsnelis.
Nabagės!
Ar tikrai nurimo dejavimai, kas pasakys, bet mažučiams kažin ko drąsiau pasidarė ir, patylėjus valandėlę, Katriukė vėl prašneko.
– Petriuk, susikurkiva ugnelę! Motulė parėjus bent turės kame sijonus ir autus išsidžiovinti, ir mudu prieš ugnelę pasišildysiva: vėjas trobelę išgairino, drebulys ima.
– Gerai sakai! – pratarė broliukas.
– Ir išsivirsiva ko nors.
Visiems pravers karštimo lašas.
– Tai virkivos! Bet ką? Su virimu nėr ko įsišokti: pienelio nėra, pradaro viso labo krislas, kaip vištos galva; kruopų nėra, miltų dvejetas saujų...
– Virkivos bulvių! Supjaustysi keletą svogūnų, užpilsi batvinių rasalu, pridėsi gerai druskos, bus karališkas mirkalas! – patarė Petriukas, seiles rydamas.
– Dar žolinės išvirsiu.
Cukrelio turiva; rasit, motulė duonelės parneš, tai bus pokylis!...
Petriuk! o iš kur imsiva malkų? – rūpestingai pridėjo Katriukė.
– Nesirūpink! Malkų pas mus kaip dvare.
Vakar, subrėškus, apsisukau apie
Bernoto skiedryną: visi, mat, buvo išvažiavę, – pašlemžiau balžieną, kaip mešką, užsinėriau virvę, ir tai beveik trūkio negavau, kol atvilkau...
– Kame jį turi?
– Žinoma, asloj pametęs nelaikysiu, kad kiekvienas žioplys įėjęs pamatytų, o paskui liežuvį laidytų.
Kamaroj, kampe, kankorėžiais apkasiau...
Kam gi būtų protas galvoje? – gyrėsi guvus Petris.
– Tylėk, netauzyk! Ar nežinai, kad sienos ausis turi? Rasit, Rimkienė jau besiklauso, – perspėjo Katriukė.
– Nebijau, ir jai parvilkau tvorgalių gana, – tarė Petriukas, ritindamas rąstą aslon.
Išsitraukęs iš palovio kaplį, atkylėjęs leido iš viso vieko į rąstą.
Neilgai trukus, linksma ugnelė tratėjo ugniavietėje kibirkščiuodama, o katiliuke ant vąšo putodamos murmėjo verdamos bulvės.
Vaikai, sutūpę prieš ugnį, šildėsi.
Meili šiluma apsvaigino juos; supurusios galvelės lenkėsi, lenkėsi, pagaliau palinko ant kelių.
Sumigo vaikai.
Ugnelė nebekurstoma ėmė blėsti; blėso, blėso ir visai užgeso.
Verdamos bulvės katilėlyje nustojo pliupėti.
Vėjas, per neužkištą angą įsisukęs, gainioja pelenus iš ugniavietės; kamine vėl staugia, dejuoja, verkia...
Šėlsta, ūžia žiemos audra; vaikai nieko nebegirdi: meilus sapnas, vargdienių ramintojas, ir juos mažučius nutildė.
Jau buvo pusiaunaktis, kada, gaidžiui pragydus, vaikai pabudo.
Lauke tylu, ramu, niekas nebesibaldo po pastoge, nebesibeldžia ir durų nebeklebena.
Pro nuledintus langų stiklus slenka iš dangaus aukštybių balzgana mėnulio šviesa, apšviesdama įdubusią viduryje aslos ugniavietę, Petriuko partemptą balžieną ir pas ugniavietę sumigusius vaikus.
– Petriuk! Kame esi? Aš bijau! – verksmingai sušuko Katriukė.
– Tylėk, gėdą turėki! Ir bliausi čia lyg mažas vaikas, – ramino Petriukas.
– Motulė nepareina! – dejavo mergelė.
– Nutiko kas nors! Šiokią dieną reikėjo ant upės...
– Apnakvino pas Grikštus ir visas nutikimas, kaip anąsyk, ar atsimeni? Mes pilnas kertes priverkėme, o čia ryto metą, praaušus, tik mamytė kyšt beįeinanti su ryšeliu, karštais vėdarais nešina.
Atmeni?
Mergelė nuo ašarų drebančiu balsu susijuokė, atsiminusi tą linksmą valandą.
– Taigi ir dabar nėra ko bliauti, – kalbinėjo Petriukas.
– Kurgi dings neparėjusi? Praauš ir pareis, rasit, ir vėl ne tuščiomis rankomis.
Žmonėse dabar papjovos netrūksta, mėsgaliais apsikrovę, – pridėjo, seiles rydamas, vaikinas.
Per dieną praalkęs, priminus gardumynus, pajuto, kad jam viduriai silpsta.
– Katriuke, juk mudu bulves virėva; suvalgykiva keletą, kol motulė susivoks!
– Nenoriu nieko, man šalta; miego noriu, – traukydama nosim ir kasydama supurentą galvą, verksmingai atsakė mergelė, lipdama į lovą.
– Tai drėbkis, – tarė Petriukas, griebdamas iš katiliuko pusiaužales bulves, ir ėmė jas graužti dūsaudamas.
– Oi, kaip šalta, – sudejavo mergelė lovoje.
Petriukas užsidegė lempelę ir prisiartino prie lovos: mergelė, susirietusi į kamuolėlį, gulėjo visai neužsiklosčiusi.
– Nori, kad jai būtų šilta, – tarė sau Petriukas, imdamas nuo gembės motinos sijonus.
– Dabar matysi, ar bebus šalta!
Sudėjo ant mergelės visą skarmalų kūgį, apspaudė ir tarė:
– Na, dabar miegoki besveika!
Pats tuo tarpu prisistatė kėdę prie lentynos ir ėmė ieškoti, – ko, nė pats nežinojo: ko nors ieško sukrimsti.
Ir pasisekė jam: kažin kaip ir iš kur geroką duonos plutą atrado.
Gražiai nupūtė nuo jos dulkes ir vėl ėmė ieškoti.
Atrado mėlyną popieriuką, kuriame visada motulė cukrelį laikė; daugiau nieko nerado.
Nušoko nuo kėdės ir, išsitraukęs dvejetą svogūnų iš virtinės, kybančios ant sienos, ėmė juos pjaustyti; supjaustęs dažė į druskinę ir valgė su pusiaužalėmis bulvėmis.
Taip užvalgęs, pasiėmė duonos plutą, buvo norėjęs laužti, bet užsimąstė.
Petriukas gerai žinojo, kad duonos daugiau nebėra, o, rasit, ir motulei niekas neduos: visaip būna, – tegu lieka rytojui! – Susipjaustysiu, vandeniu užpilsiu, išmirks, bus ubaginė: tik ėsk ir norėk.
Supjaustė, vandeniu užpylė, cukrelio grūdą įmetė ir paragavo; vėl šaukštą pasiėmė ir sriūbtelėjo; kišo dar trečią sykį šaukštą ir susilaikė.
Pažiūrėjo į vidų puodelio.
– Ne per daug, – tarė, galvą kraipydamas.
Išsitraukė šaukštą, aplaižė ir padėjo ant stalo; puodelį mediniu dangteliu uždengė ir atsidusęs užpūtė žiburį.
Paskui apgraibom nuėjo gulti ant krosnies.
Aukštai jau buvo saulutė pakilusi, kai įmigusius vaikus pabudino varstomų durų girgžtelėjimas.
– Motulė parėjo! – sušuko Katriukė, risdamasi iš lovos.
Petriukas galvotrūkčiais nukrito nuo krosnies; bet vaikų džiaugsmas neilgai tetvėrė, nes juodu pamatė kaimynę Rimkienę vietoj laukiamos motulės.
Nusiminė abudu, vien žiūrėjo į senikės akis, tartum kokios žinios iš jos laukdami.
Senutė nieko nesakė, vien galvą lingavo, ir per jos susiraukusį veidą parietėjo žemyn keletas ašarų, kaip žirnių.
– Kada išėjo motulė? – paklausė vaikus trumpai.
– Vakar auštant išvadino pas Strypeikus skalbinių skalbti...
Mat apnakvino...
Neilgai trukus, pareis motulė...
Juk pareis? – kalbėjo Petriukas, pats save džiugindamas.
Senutė liūdnai atsiduso:
– Vargu...
bepareis, – tarė tylomis, – vargu...
Nepabaigė.
Jos balsas sudrebėjo ir nusisukusi išėjo.
Vaikai stovėjo valandą tartum į žemę įkasti.
Nebepaprasta apėmė juos baimė:
jautė, kad prie jų artinasi kažin kas baisu, nebeišvengiama; jautė, kad su motule atsitiko kažin kas baisu.
Porai valandų praslinkus, atėjo į trobelę keletas sodiečių;
tarp jų buvo ir Strypeikienė.
Vaikai, vienas į užkrosnį įsispraudęs, antras už lovos galo tupėdamas, klausėsi žmonių kalbos ir viską į galvą dėjosi.
Sužinojo iš jų kalbų, kad motulė po ledu pasmukusi ir jos žmonės iešką, bet atrasti negalį.
– Ne adata, atras, – raminos save Petriukas.
Jų vaikų protas nesiekė toliau.
– Atras, – kartojo sau, bet nei vienas, nei antras nepamanė, kad jau gyvos nebepamatys motulės; kad ji jau nebeprakalbins jų; nebepaglostys, nebepriglaus;
kad jos jau nebėra, – nebėra šiame pasaulyje; kad juodu vienu du pasilikusiu tarp svetimų žmonių...
Žmonės tuo tarpu apžiūrėjo viską, kas kame buvo: apčiupinėjo karvelę, avį su dviem ėriukais, taip pat viduj visus baldus ir indelius; o apžiūrėjus, nors ten nekokie buvo turtai, kiekvienam meilu buvo tai viską prie savęs subraukti, kaip sakoma: vis į gyvenimą, ne iš gyvenimo.
Be to, vaikai tokie prakutę, taip pat prie ūkio neniekinami.
Augintinis tai vis ne samdininkas, kuriam truputį kiek neįtiksi, susiriša ryšelį ir sudiev!
Apžiūrėję turtelį, vienas ir kitas užsimanė vaikus „priglausti“, vienas kitas net giminystę išrado.
Na, ir pakilo ginčai.
Augintinis tai ne samdininkas, – tai kiekvienas žino:
subraukus niekur neišbėgs, niekam nepasiguos; nei alga rūpi mokėti, nei valgio rūpinti, nei drapanų.
O vaikai prakutę! Patys tikrieji stumtuvai prie ūkio!
Nenuostabu tat, kad tarp vyrų pakilo ginčai.
Strypeikienė nė su kuo nesiginčijo; jos akys ir protas darbavosi tylomis: galvojo sau viena, stovėdama tarpduryje.
– Diena su galu! – tarė ji balsu, lyg į save.
– Reikia eiti namo.
– Gerai sako kūma, – tarė vyrai ir ėmė kepurių graibytis.
– Turguj susieisim, o dar ir su savo bobomis reikia pasitarti.
Išvaikščiojo visi.
Strypeikienė akimis palydėjo vyrus šypsodama:
– Tarkitės besveiki! Tik aš savo apgalvojau, – tarė ir gerai pasikaišiusi nubrido stačiai per lauką namo.
Neilgai trukus, dvejetas šlajų pašliaužė po trobelės durimis; vienas valdė pusbernis, antras – pati Strypeikienė.
Su pusbernio pagalba ėmė ji viską „glausti“, ir apybrėkšmiais vaikai buvo jau po geraširdės globėjos pastoge.
Ir prasidėjo mažučiams vargo dienelės; prasidėjo gyvenimas, kaip visų tų,
kurie neturi kam pasiguosti, už kuriuos niekas neužstos!...
Globėja iš pirmos dienos pasirūpino, kad vaikai neišdyktų, ir katram paskyrė darbą.
Petriukas kapojo virbus, paskui sukapotus vilko vidun; nešiojo vandenį;
vakarais skuto bulves arba apvarčius vijo ir botagus.
Vos tik nuvargusiose rankose sustojo urzdėti klebetas, šeimininkė tuoj šaukė:
– Apsnūdai jau, tinginių pasamone! Prie dubens jis tik vikrus: ryja kaip smakas pakulas.
Darbelį kokį vos paima, tuoj užmiega.
Oi, verkia duonelė dykai ėdama!
Petriukas nieko nesakė; klebetas vėl brūzgėjo, nors ant plaušų biro graudžios našlaičio ašaros.
Petriukas bent nakties laiku galėjo pasilsėti.
Kitaip buvo su Katriuke:
ji, per dieną nusišliaužusi, turėjo nakties laiku prie vaiko budėti.
Pas lopšį pasimesdavo dryžą pakulinę gūnią ant aslos ir taip, lopšio kilpos neišleisdama iš rankų, snaudė.
Dažnai tekdavo vaiką nešioti, žadinti, dainuoti, o rytui išaušus plauti skaras, aslą šluoti, skalbinius skalbti ir bulves skusti.
Akyse ėmė nykti vaikai.
Mergelė išblyško; didelės mėlynos jos akys tartum geste užgeso; liūdnai žiūrėjo į žmones.
Jos lūpos niekad nepragarsėjo smagiu,
nevaržomu vaiko juoku, nei linksmos dainelės gaida nesuskambėjo; pasidarė baugi kaip laukinis žvėriukas: bėgo, žmogų pamačiusi, kiekviename savo žudytoją matydama.
Petriuką, priešingai, vargas sustiprino ir užgrūdino.
Plūstamas jis jau nebeverkė; sugniauždavo savo juodus, liesus, gyslotus kumščius ir murmėjo sau:
– Nebeilgai, nebeilgai mumis žudysite!...
Prieš šeimininkę kibti nesiryžo Petriukas: žinojo, kad nepergalės; bet vaikus pamokyti jau keletą sykių buvo pašokęs jam noras, tik vis dar savo pajėgomis nesitikėjo.
Šeimininkų vaikai nuo pirmos dienos apsėdo našlaičius; įgrisdavo jiems, kaip tik įmanė.
Tai jiems bevalgant pripildavo pelenų į putrą, tai, pro šalį eidami, grūšią duodavo, tai vėl Petriukui, su virbų glėbiu einant, staiga katras koją pakišdavo, o, Petriukui asloj išsitiesus, kvatojo visi:
– Nevėkšla, gaišena, kojų, žiūrėk, tingi kelti!
Kvatojo tėvai, tokį prašmatnų vaiką turį, kvatojo vaikai, tėvų giriami, ir naujus juokus galvojo.
– Jau kito tokio vaiko, kaip mūsų Stapis, turbūt, skersai ir išilgai pasaulį perėjęs, nerasi; toks, kad užaugs, tai ar prie vestuvių, ar šiaip per nibres, bus kaip medus varžomas! – iki ašarų juokdamasi, kalbėjo Strypeikienė.
Stapis buvo vyriausiasis ir vienturtis sūnus, užtat, ko nepadarė, tai buvo gerai.
Stapiui visada buvo baltesnis viralas ir šiaip kąsnis pakišamas; miegojo paprastai iki dvyliktos, o atsikėlęs šlaistėsi per dieną.
Atrodė kaip gerai nupenėtas paršiukas: toks pastatytas, toks paguldytas.
Vieną sykį, Petriukui vandenį benešant, Stapis grėbliakotį po kojų pakišo;
Petriukas išsitiesė, ir abu kibiru pasiliejo.
Tėvų troboj nebuvo.
Petriukui akyse prašvito, tartum troboj sužaibavo.
Atsikėlė nuo žemės ir nesitikėjusiam Stapiui įsivėlė į čiuprą.
Paduskino ir pargriovė į klaną.
– Še tai tau, še tau! – šnibždėjo, murdydamas jam nosį purvyne.
– Še tau, žinok manęs neužkabinti! Žinok, kad ir aš ne kelmas! Bėda man buvo, kol jėgų neturėjau; dabar aš jus visus išmokysiu!
Dar Petriukas, Stapio galvą apžergęs, tebemurdė jį purvyne, kaip staiga durys atsidarė ir Strypeikienė įpuolė.
Žinoma, pasikėlė didelis triukšmas, ir
Petriukas gavo uodegon, bet vis dėlto Stapiui, ką įdėjo, tai ir pasiliko.
Stapis nuo to laiko nebeužkabino Petriuko, nustojo pravardžiuotis ir šiaip rimtesnis pasidarė.
Užtat Strypeikienė nuo šios dienos tartum pasiuto; nei
Petriukas, nei Katriukė įtikti jai nebegalėjo.
– Išmanysite, velniūkščiai, svogūno skonį, – murmėjo, – dovis prieš dovį;
kaip jūs man, taip ir aš jums! Ar neprivarysiu prie paklusnumo!
Kiekvienas žino, kad pats velnias to nepadarys, ką padaro pasiutusi boba...
Na,
ir neikė vaikus, kaip tik įmanė; šluotos beveik neišleisdavo iš rankos, apsisukdama talžė ja, kur papuolė, o nuo keiksmo, kaip žmonės sako, žemė linko.
Taip jai vieną sykį bešaukiant, nejučiomis įėjo kaimynė.
Katalikiškas pasveikinimas užmirė jos lūpose; vien įėjus paklausė:
– Ko čia taip širdijies, kūma? Bijok pono Dievo!
– Pati labiau pasiustumei manim dėta; mažiausią darbą vienai reikia padirbti;
nepadirbi – nieko nėra.
Žiūrėk, į stalą iš visų kampų kaip gyvatės sušliaužia.
Tada visi sveiki; visi našūs, ryja kaip smakai pakulas.
O tie aitvarai ar neėda sveikatos? Atbuli, kaip ir motina buvo; nepastumiami, nepriprašomi: tik ėsti ir drybsoti.
Pasakysi žodį, į akis šoka! Motina ar ne per savo atbulumą po ledu pasmuko? Sakiau ne kartą, kad tenai neitų skalbtis.
Iš senų senovės visi žino, kad tenai buvo ir bus laumių skalbykla; kaip tik subrėkšta, ir išgirsi tikš takšt, tikš takšt, duoda kultuvėmis...
Man pačiai, tik saulužė ėmė leistis, maniau pabaigsiu skalbti...
tik staiga pliaušku pliaušku, ir išplūdo ant vandens laumė; tik capt už kultuvės ir paniro.
Aš bėgti, o tenai ėmė šaukti: „Eik šen, padėsi mums skalbtis.“
– Laumės tai niekai; neužkabink jų, jos nieko pikta nedaro; bet dabar toj skalbykloj tikrai yra baisu...
Ui! Net dabar mane šiurpis ima, – susipurtino kaimynė.
– Na, kas nutiko? – paklausė prietaringa Strypeikienė.
– Aną sykį einu apibrėškus namo tuo taku, pro laumių skalbyklą, ir užsimaniau kojas nusimazgoti.
Vanduo šiltas, įsibridau ir pliaušku.
Tik girdžiu:
šlinkšt šlinkšt, kažin kas meldus sklaido.
Pakeliu galvą, štai per du žingsniu bestovinti maurais apsivėlusi...
– Kas? – bailiai paklausė Strypeikienė.
– Ogi jųdviejų motina...
– Na?
– Aš apmiriau; išsitraukiau rožančių ir ėmiau moti.
O ji sako: „Nebijok, kaimynėle, ir kryžiumi nežegnok, nes aš ne velnias.
Nebijok; lai manęs bijo tie, kurie mano vaikučius žudo!“ – Tai pasakiusi, pranyko: baltu rūku pavirto ir išsidraikė po meldynus.
– Meldžiamoji, kas gi tuos vaikus žudo? – rūsčiai murmtelėjo Strypeikienė.
– Nepasakė, o aš nesusipratau paklausti.
Strypeikienė sėdėjo valandą užsimąsčiusi, rūsčiai susiraukusi.
Kaimynė žvitriai žiūrėjo į ją, paskui toliau savo kalbą tęsė.
– Ne aš viena ją mačiau, bet ir aš netikėjau nemačiusi...
– Reikia kokios patarties žiūrėtis, – tarė Strypeikienė.
– Tokie kaip pradeda maivytis, tai galo nėra; paskui pro duris reiks bijoti išeiti...
Reiks mišias užpirkti ar kryžių paupy pastatyti...
Paskui, valandą patylėjusi, tarė:
– Šneka, kad, jeigu taip imą maivytis, reikia numirėliui galvą nukirsti ir kojų gale padėti, kad nepasiektų pasiimti ir užsidėti; nuo to laiko nebesišmėklioją...
– Čia nieko negelbės nei kryžiai, nei mišios, nei galvos kirtimas! – tarė kūma rimtai.
– Motinos dvasios neužmuši ir nenuraminsi: vos tik vaikas cypt, ji kiukt ir gyva.
Motinos meilės ir mirtis nenutildo!
– Tai įsigavau bėdą per savo širdies gailingumą; už mano gerą širdį dar ramybės neteksiu.
– Ko gi bijai, kūma? – tarė šypsodama viešnia.
– Juk ir ji sakė: lai skriaudėjai bijo.
O tamstos tai nei šildo, nei šaldo.
– Pasakyk man, ko tie vel...
mažyčiai tenai vis lenda; juk niekas nieko nesakė, o kur bus buvę, žiūrėk, ir susilindę į meldynus, – guodėsi Strypeikienė.
– Rasit, ir jie matė?
– Jeigu ir matė, tai nesisakys matę.
– Žinoma, – pridėjo liūdnai viešnia, – motulė vilioja...
Mergelė kažin ko akyse nyksta, rasit, kada pabučiavo motulė.
Nereikia jų tenai leisti...
– Mano vaikai taip pat vis tenai lenda: ten meldai yra gražesni...
– Na, na, mat jau akys apdumtos.
Matysi, kada nubrauks nuo kranto kaip savo.
– Oi, oi! – sudejavo Strypeikienė.
– Galva sukasi...
– Bet ir man čia neilgu: užsišnekėjau; o juk diena su galu.
Reikia eiti; sudie,
kūma!
– Sudie, keliauki sveika, – atsakė Strypeikienė; bet kūmos nepalydėjo, kaip pridera svečią palydėti; pasiliko, rūpestingai berymojanti.
Kaimynė išėjusi pasisuko takeliu per kadagynus.
Čia, matyt, jos laukė dar dvi sodietės.
– Na, ką? – paklausė abidvi, – pasisekė?
– Pasisekė kuo puikiausiai, – atsakė Strypeikienės viešnia.
– Tokie, kurie
Dievo nebijo, turi bijoti velnių ir šmėklų.
Uždaviau bobai pipirų.
– Ilgai raugės, – juokėsi visos.
– Rasit, pasiliaus nabagus žudžiusi.
Gailesys ima žiūrint: nudriskę, nuplyšę, pajuodavę kaip žemė.
Juozapienė pasakojo, kad vaikai pieno lašo nematą:
balintą viralą verčiau paršeliams išpilanti, o jiems nebalinto atpilanti į kokią šukę...
Bedvasė boba! Juozapienė pasakys, kaip bus dabar.
Ar nebus permainų.
– Kokia Juozapienė? – paklausė draugės.
– Ogi paties Strypeikos sesuo: vyrui mirus, prisidailino tuoj prie jos
Strypeikienė.
Boba jauna, kvaila, įtikėjo meiliais žodeliais; susinešė viską: turėjo keletą karvių, avių, mat gyvenimuką valdė.
Turtelį sužinojo Strypeikienė, o brolienę pamynė.
Dabar verkia senė po laiko; įtikti negali: kas nenutiko, pirmasis žodis: „Eik po velniais!“ O kur eisi? Kas laukia kame?...
– Na, kadgi pats Strypeika už seserį neužstoja, – pastebėjo kita žmonikė.
– Eikit, eikit! Jis pats, kaip boba griežia, taip šoka: ir šuniu loja, ir katinu bliauna.
Mat į gyvenimą ir jis parėjęs; žemė jos.
– Bet vis dirba! Kame teisybė?
– Kas dabar žiūri teisybės!
Tuo tarpu pas Strypeikienę didelės permainos įvyko.
Buvo šeštadienio vakaras.
Kaip visada, Petriukas su Katriuke išsitraukė bulvių krežį ir sėdos skusti.
– Nereikia šį vakarą skusti! Juozapiene, paimk vandens, ištrink vaikams galvas, nuprausk!
Juozapienė, tokį nepaprastą brolienės paliepimą gavus, net išsižiojo į ją žiūrėdama.
– Ko žiopsai? – sušuko Strypeikienė.
– Kasvakar reikia tau nusimanyti juos aprūpinti; bet jūs visi manęs laukiate.
Žiūrėk, kuo pavirto vaikai per tave!
– Per mane, per mane? – sudejavo senelė, ir geltonas jos raukšlėtas veidas sudrebėjo raukydamasis, ir keletas ašarų iš apgesusių akių pariedėjo žemyn.
– Nebark, tamsta, tetutės už mus, – atsiliepė iš kampo vaikai, – ji gera, labai gera!
– Tylėk, velniūkšti! Kas tave klausia! – suriko Strypeikienė, bet tuoj nuščiuvo, kažin ką atsiminus.
– Toks tokį pažino ir alaus gerti pasivadino, – murmėjo rūsčiai Strypeikienė.
– Susirado bičiuliai!
Tačiau vaikai gavo baltus marškinius, ir taip aptaisytiems padėjo ant mūro baltos duonos ir užbalintos putros naujame žaliame dubenėlyje.
Petriukas rijo, net ausys mazgėsi.
Katriukė dvejetą šaukštų sriūbtelėjo ir padėjo.
– Kodėl nery...
nevalgai? – paklausė neramiai globėja, žiūrėdama į mergelę.
– Nenoriu; širdelei bloga, – atsakė mergaitė.
Pavakariui atėjus, Katriukė ėmė kaipti; bet iki šiol niekas tai nematė ar matyti nenorėjo.
Rasit, Strypeikienė ir matė, nes nuo kiek laiko prie vaiko jos nebevarė.
Katriukė kiaules ganė.
– Kažin, kaip tie vaikai guli? Pati nežiūrėjau, tai kažin, kas ten užkrosnyje dedasi, – tarė Strypeikienė, imdama nuo stalo lempelę ir eidama į užkrosnį.
–
Ar nesakiau: lyg kiaulių kinis!...
Kad man tuoj būtų pataisyta žmoniškai! Oi, atsakysite jūs prieš Dievą! O vis tai Juozapienės atbulumas!
– Žinoma, ant ko krausi, kad ne ant manęs, – verkė senė.
– Suėdei mane,
amžinai suėdei, žmogžude! Vargdienių ašaros neišeis tau į sveikatą; iki laiko!...
Kas ką padaro, vis man nepakelti: aš kalta, kad vaikai badu stimpa.
Aš kalta...
O
kad norėjau pagalvėlį tą senąjį duoti, ar nepasakei, broliene: – „dygulį į kepenis!
Pamesk šiaudų glėbį“? Ir tą dryžąją gūnią, nuobraukinę, liepei duoti.
Ką gi aš padarysiu? Ir aš ne geriau guliu, nors šešias pagalves parsinešiau.
Vėlus jau buvo laikas, kada pas Strypeikus nurimo.
Užkrosnyje tik nebuvo ramu: mergelė blaškėsi, iš miego šokosi, tai rankas tiesė, verksmingai guosdamasi:
– Kam mumis palikai, mamyte, vargui vargti? Veskis su savim, motule, pasigailėk!
Petriukas pabudęs klausėsi.
Baugu jam kažin ko pasidarė: ėmė budinti seselę.
Prisilietė jos veido ir nustebo: taip jam pasirodė karštas.
– Eikim pas motulę, Petriuk!...
Motulė meldyne stovi, mūsų laukia...
Pasiilgo motulė...
Eisiu, eisiu...
– Tylėk, tylėk! - ramino Petriukas.
Staiga pabudo Katriukė, atsisėdo ant gulto.
– Nebėra jau!...
Nuėjo! – sudejavo ir ėmė verkti.
– Kas? – pašnibždomis klausė broliukas.
– Motulė buvo, motulė.
Pabučiavo mane, nuglostė...
Tokia linksma, balta,
graži...
Angeliukas taip pat buvo...
aukso sparneliais plasnojo...
kaip tik tas, apie kurį pasaką sakė tetutė...
Ir nuėjo; nuėjo, o mane paliko!...
– Tylėk, tylėk! – ramino Petriukas.
– Tu sergi, tau šilta.
Oje, kokia galvelė karšta!
– Šalta man, Petreli, labai šalta, – skundėsi mergelė ir vėl ėmė snausti.
Petriukas klostė, kaip įmanė; ką tik turėjo, tai ant sesers suklojo; bet ji nepaliovė klajoti.
Gaidžiams nugiedojus, prieš aušrą, nutilo ir užmigo.
Petriukas, išeidamas galvijų ginti, paliko ją stipriai įmigusią.
Buvo sekmadienio rytas.
Šeimininkai į bažnyčią išvažiavo; Juozapienė kiaules išginė: Katriukei susirgus, nebeliko kam ganyti.
Pačių vaikai iki pusdienio miegojo; mažąjį šeimininkė su savim pasiėmė.
Tylu buvo troboje.
Mergelė pabudo, sunkiai atsiduso; slopino ją.
Pasikėlė vandens ieškoti.
Gėrė, gėrė ir vėl iš gelmės atsiduso.
Buvo graži saulėta diena.
Lange linksmai zirzėjo musės, ore girdėjosi paukštelių čiulbavimas: švilpavo varnėnai, čirškėjo žvirbliai...
Lauke taip gražu,
taip linksma, tik našlaitės širdyje liūdna...
Katriukė atsidarė langą ir klausėsi tų linksmų pavasario balsų.
Bet jos nepralinksmino tie balsai; jos žydros akys ašaromis paspringo...
Šit tenai „laumių skalbykla“.
Vakarykštę kaimynės kalbą girdėjo Katriukė;
kaipgi jai būti linksmai...
Tenai vargšė motulė, jų išsiilgusi, laukia, o jiedu nieko nežinojo...
– Eisiu.
Bėdina motulė...
Taip meiliai mane šiąnakt nubučiavo, nuglostė...
Jos bijo motulės...
Aš nebijau...
Kad nepajustų kas...
Jie pavydi…
Klausėsi valandą: niekame niekas nė čiukš.
Palengva užlipo ant lango ir nusileido žemyn.
Dvasios trūksta; pavasario oras apsvaigino.
Galva ūžia, ir tartum viskas sukasi...
sukasi...
Šniokščia, siūbuoja paupy laibi meldai, šnabždėdami savo ilgais lapais;
siūbuoja, šniokščia.
Tikrai valandomis rodosi, kad kas juose verkia.
Mergelės širdelė suplasnojo greičiau:
– Tai bėdina motulė!...
Atsistojo ant kranto, bet...
motulės nėra! Tyliai, rimtai banguoja upė.
Ant vandens linguoja baltos lelijos.
Kartais pliumptelės žuvelė vandeny; mergelė nuo kiekvieno balso sudreba, stovi, laukia...
– Motule! motule! – dejuoja, – ar supykai? Tai aš, Katriukė, motule!...
Staiga iš lelijų tarpo dvejetas rankų išsitiesė, ir viršuj slaptingos gelmės matė mergelė savo motulę!
– Eik šen, dukrele, eik šen, mažute! – sušnabždėjo laibi meldai ir lelijos.
– Motule! – sušuko mergelė, ištiesė savo liesas rankas ir puolė gelmėn...
Susiūbavo laibi meldai, prasiskleidė lelijų žiedai, ant vandens nuo krašto keletas ribulių nubėgo, ir vėl viskas kaip buvę: taip gražu pasaulyje, saulė...
Petriukas, vakarą nuo bandos parėjęs, nemažai susirūpino, radęs tuščią gultą.
Nuieškojo visus pašalius; niekame nieko.
Tik staiga jo atidą atkreipė atdaro lango girgždėjimas.
– Argi ji būtų kur išėjusi?...
Katriuke!...
Katriuke! - sušuko.
Niekas neatsiliepia, tik medžiai ūžia, ūžia...
– Katriuke! – sušuko balsiau; vėl niekas neatsakė.
Petriukas apsiverkė graudžiai.
– Kur ji dingo? – mąsto.
– Rasit, motulė paviliojo?...
Kodėl mane paliko?...
Išėjo oran, atsisėdo ant slenksčio ir mąsto.
Pakėlė akis aukštyn.
Šviesios žvaigždutės mirkčiojo.
– Kaip ten šviesu! Turbūt danguje, kad per tokį mažutį langelį tokia šviesa eina, – mąsto Petriukas.
– Rasit, motulė su Katriuke žiūri pro kurį langelį...
Bepigu ten joms danguje!...
O, rasit, taip kur nuėjo Katriukė ...
O, rasit, į meldyną...
motulės ieškoti.
– Petriuk! – lyg sudejavo Katriukės balsas.
Petriukas pašoko, apsidairė, keletą žingsnių paėjo.
Klausosi.
– Petriuk! – pasigirdo vėl nuo meldyno.
Petriukas ėmė bėgti į balsą.
Pabėgėjęs ir vėl klausosi.
– Petriuk! – aiškiai girdi vaikas.
– Katriuke!...
kame esi? – sušuko Petriukas meldyne.
Niekas neatsiliepia.
Klausos Petriukas; tik meldai šniokščia, vėjo linguojami, ir lazdyno šakose liūdnai lakštingalos čirvėja.
Pasilipo Petriukas į palinkusį ant vandens gluosnį ir dūmoja...
Pro šakų tarpą žiūri Petriukas į gelmę, mato žvaigždes, mėnulį.
– Viskas ir tenai, vandeny, kaip čia, – mąsto...
Vakarinis rūkas nugulė ant upės, o tame rūke...
žiūri Petriukas: mamytė sėdi, ant kelių turi Katriukę, kaseles pina...
ir angeliukas prie jųdviejų stovi, aukso sparneliais plasnoja.
Vaikino galva ant šakų palinko, šypso per sapną...
– Petriuk, man ilgu be tavęs! Eik šen pas mus!
– Einu! – sušuko Petriukas...
Ir palinkęs gluosnis sugirgždėjo, naštos netekęs: Petriukas nubėgo prie saviškių...
Valandėlę lingavo baltosios lelijos; vėl keletas ribulių per upę perbėgo; ir vėl ramu, tylu.
Prie upės rasos ašaromis verkia palinkęs gluosnis ir laibi meldai amžiną atilsį šnabžda...
Metų nesukako nuo tų atsitikimų, kaip staiga audra pakilo ir perkūnas trenkė į Strypeikų trobą.
Keistas dalykas: niekas neišdrįso gesyti tos ugnies;
žmonės šnibždėjosi tylomis, bet niekas net daiktų nešti iš vidaus neįsišoko.
Strypeikienė išpuolė, keletą žingsnių pabėgėjo, sušuko baisiai ir parvirto nebegyva.
Atgaivino ją žmonės, bet ji nieko nebesuprato; bailiai žiūrėjo aplinkui, tai akis dengė dejuodama:
– Šit...
stovi su vaikais...
stovi...
ir žiūri į mane ...
Gelbėkit!
Tai vėl rodėsi jai, kad velniai ją vejasi.
Tada nebenumaldoma bėgo, bėgo per laukus, galvą susispaudus, kol neparvirsdavo be žado.
Dvejetą mėnesių taip žuvusi, Strypeikienė nebeatsigavo parvirtus; rado ją žmonės baisiai išsišiepusią.
Sako, buvusi juoda kaip anglis.
Prakilnusis Stapis iš išgąsčio nebylys pasidarė ir su tėvu sykiu ėjo per žmones šunis lodydamas.
Du mažuoju vaiku liepsnose sudegė.
Senelė Juozapienė tų baisenybių nesulaukė: dvejetą savaičių prieš gaisrą užėjo jai kažin kas ir užgeso ramiai.
Savo tėviškės laukuose jis labai mėgo vieną kalnelį, kurį visi vadino
Aušrakalniu ir kuris buvo aukščiausia visoj apylinkėj vieta, toli nuo bet kokios trobos ir bet kokio kelio ar tako.
Ant šito kalnelio Liudas ir praleisdavo didesnę dienos dalį.
Jis, kaip ir visi svajingo ir kontempliatyvaus būdo žmonės, mėgo plačius reginius, panoramas, kur žvilgsnis nekliudomai skrenda viršum visų daiktų ligi tolimųjų melsvomis ūkanomis paniurusių horizontų.
Tokia panorama prieš jį atsiskleisdavo nuo to kalnelio.
Iš pietų pusės, pro tėviškės trobas, anapus kaimo, buvo matyti miškas.
Besitęsdamas į kairę ir pusračiu apsupdamas reginį iš užpakalio, jis vėl tolėjo ir tolėjo, kaskart vis labiau mėlynuodamas ir toli rytuose tapdamas siaura, tarp žemės ir dangaus ištiesta juosta.
Persimesdamas į dešinę, jis vėl ėjo artyn, kol anapus kito kaimo, šiaurės pusėje, giliame slėny, virto nunykusių pušaičių ir laibų kreivų berželių giraite, kur augdavo daug mėlynių ir veisdavosi gyvačių.
Už giraitės, anapus, toli toli, buvo matyti vėl aukšti derlingi laukai, medžiais apaugę viensėdžiai ir tolimų bažnyčių bokštai.
Tos pusės vaizdas Liudui buvo įkritęs į atmintį iš pat mažens.
Giedromis rudenio dienomis, kai į rugienas aplink kalnelį piemuo išgindavo kaimenę,
Liuduką visuomet traukdavo pas jį nubėgti ir užlipti į Aušrakalnį.
Kalno viršūnė, niekad nei ariama, nei sėjama, buvo apaugusi keista sausa žole, kvepiančiais čiobreliais ir geltonomis kačpėdėlėmis.
Dangum plaukdavo atskiri balti debesėliai, ir nuo kalnelio gražiai būdavo matyti, kaip tamsūs dideli šešėliai šliauždavo dirvomis, arimais, pievomis, kalvomis ir slėniais.
Bet Liudukas observuodavo vaizdą į dešinę, pro giraitę.
Atsitikdavo, kad diktokas debesio gabalas juodu šešėliu nuklodavo visus laukus ligi pat giraitės, o anapus, už jos, kaip kokia pasaka viskas šviesdavo ir tviskėdavo saulės spinduliuose.
Ir jis negalėdavo atitraukti akių nuo to saulėto tolimo vaizdo, atskirto giraitės, kurioj veisėsi gyvatės, buvo tamsu, baugu ir drėgna.
Anas saulėtas vaizdas atrodė jam kaip ir kitas pasaulis.
Jis ten matė kažin kokius baltus rūmus, kokių šioj pusėj nebuvo, medžius, kurie nebuvo panašūs nei į tėviškės gluosnius, nei į kaimynų beržus, ir bažnyčios bokštus, kurie, saulei leidžiantis, blizgėjo ir švietė.
Tą vaizdą ir dabar mėgo klierikas Vasaris, tačiau jo akys vis labiau krypdavo į vakarų pusę, kur tęsėsi plati lyguma ir nei joks miškas, nei pakilumas netrukdė matyti tolimiausių horizonto vietų.
Čia jis žiūrėdavo, kaip leisdavosi saulė –
raudona ir didelė – ir joj, lyg kokiam stebuklingam žiūrone, jis matydavo kažin kokius aukštus medžius, kurių kitu metu niekad neįžiūrėdavo.
Ant šito tėviškės kalnelio, bežiūrėdamas į tuos tolimus diskus ir tylius saulėlydžius, Vasaris nejučiomis pratinosi matyti gamtą pro savo jausmą ir nuotaiką, o jis jautė ją baiminga, disciplinuojama ir marinama seminaristo širdim.
Jis nejučiomis sau kūrėsi panoraminę gamtos schemą, kuri ilgą laiką buvo jam fonu pagrindinės nuotaikos variacijom reikšti.
Saulei nusileidus, aplink kalną žemose pievose, o kartais ir laukuose, nuo miško kairėj ligi giraitės dešinėj, pasklisdavo tiršti balzgani rūkai.
Jei tai būdavo mėnesiena, jie atrodydavo kaip koks didžiulis ežeras, o tėviškės ir kaimynų trobos ir medžiai kaip kokios salos, paslaptingos ir nykios.
Nyku darydavos ir klierikui Vasariui, vis dar nuo kalno bežiūrinčiam į baigiančius gesti vakarus, –
ir jis rasotu takeliu grįždavo namo.
Rengdamasis gulti girdėdavo dar, kaip motina, atsiklaupus savo kambarėly, atsidusdama šnabždėdavo rožančių.
Aušrakalnį klierikas Vasaris įprato lankyti kiekvieną dieną, kada tik būdavo namie.
Tų atostogų metu čia telkėsi visas jo proto ir širdies gyvenimas.
Kartais, grįžęs nuo kalnelio ir įsižiebęs žvakę, jis pabandydavo rašyti.
Plati saulėlydžio panorama dar stovėdavo jo akyse, ir kalnely išugdyta nuotaika dar gaubdavo jį visą.
Tada jis parašė keletą geresnių to laiko eilėraščių, kiek leido neišsirutuliojęs jo talentas ir literatūrinio išsilavinimo neišmiklinta nuovoka.
Jausminės emocijos stiprumas sudarė visą tų eilių esmę ir vertę.
Gamtos elementas jo to laiko poezijoj buvo tas pats, kurį jis matė nuo savo tėviškės kalnelio, keletas panoraminės schemos bruožų: raudonas saulėlydžio dangus, mėlynos sutemos, balzganos ūkanos, žvaigždėtas dangus, mėnesiena.
Jausminis elementas buvo toks pat nesudėtingas, platus ir bendras: liūdesys dėl praeinančios jaunystės, ilgesys plataus gyvenimo, laisvės, meilės, kartais atvirkščiai – tylos ir ramybės; nusiskundimas dėl amžinos vienatvės, kartais atvirkščiai – vienatvės pasiilgimas ir jos apoteozavimas.
Žengiąs į kūrybos kelią jaunas poetas Vasaris tada nenumanė, kad, kuo plačiau jis apima reginį nuo savo tėviškės kalnelio ir kuo labiau jis sujausmina visus savo vidaus gyvenimo momentus, tuo labiau siaurėja jo kūrybos plotas.
Įsižiūrėjęs į toly mėlynuojančius miškus, kasdien tuos pačius, į žėruojančius saulėlydžius, kasdien tokius didingus ir melancholiškus, jisai nematė, kad čia pat prie jo kojų gyvena ir knibžda stebuklingai gražus to pačio kalnelio pasaulis, kur spalvų gausumas ir formų įvairumas toks subtilus, o jų keliamos emocijos tokios paprastos, bet naujos ir įdomios.
Bet ar jis kaltas, kad gyvenimas, į kurį jis taip anksti pateko, auklėjo jame emocinį patosą, nesveiką svajingumą, melancholiją ir pesimizmą – ir kad niekas jo nepamokė, kad gausios poetui medžiagos gali duoti ir kukli ramunė, ir mėlyna rugiagėlė, ir kvapus čiobrelis, ir vėjo siūbuojama smilga.
Ant to kalnelio Liudas dažnai permąstydavo kai kuriuos seminarijos įvykius, ypač Varnėno išvarymą.
Ta proga jis stengdavosi įžvelgti ir į savo paties širdį ir paspėlioti, kas per kunigas gali iš jo išeiti.
Bet šitie įžvelgimai ir spėliojimai tuo metu didesnio neramumo jam nesukeldavo.
Labai bendro pobūdžio neaiški nuovoka, ypač esant tam tikram „saulėlydžio ūpui“, šnibždėdavo į širdį, kad seminarijoj jam ne vieta, bet, kai tik imdavo svarstyti klausimą konkrečiai,
tvirtesnio abejonėm pagrindo nesurasdavo.
Savo talentą jis taip mažai vertino, kad iš to didesnių konfliktų savy nelaukė.
Jo intencijos buvo grynos.
Tiesa, jis buvo ne per uolus klierikas, bet tokių buvo daug, jis su tuo apsiprato ir įvairiem
„skrupulam“, kaip mokė dvasinio gyvenimo vadovai, nenorėjo pasiduoti.
Jis žinojo, kad kunigo pašaukimui didelis pavojus grėsė iš moterų pusės.
Čia irgi jo sąžinė buvo rami.
Jo susižavėjimas Nepažįstamąja buvo toks platoniškas, kad į realaus gyvenimo sritį beveik visai ir neįėjo.
Jo pažintis su Liuce buvo tokia paviršutiniška, kad dėl jos mesti seminariją būtų buvę ne tik juokinga, bet ir kvaila.
Apie Liucę, tiesa, jis pasvajodavo dažnai ant to kalnelio.
Tik gal jau tokia žmogaus prigimtis, kad kaip tyčia didžiausia silpnybė esti praeinama nepastebėta arba pateisinama net ir rūsčiausiai save analizuojant bei smerkiant.
Šitos silpnybės neįvertino nė Vasaris.
O juk čia jis turėjo reikalą ne su nežemiška beveik Nepažįstamąja, į kurią jis nė karto iš arti nebuvo pažvelgęs, bet su gyva, temperamentinga, kaip Petryla sakydavo, „pasiutusia“, klebonijos mergiote, kuri jį nusižiūrėjo, o jis to nesigynė.
Tiesa, į pabaigą mokslo metų
Liucės atsiminimai jam gerokai išbluko, o Varnėno išvarymas pirmomis savaitėmis ir visai ją išstūmė iš jo minčių.
Tačiau, praėjus vienam atostogų mėnesiui, klierikas Vasaris vis dažniau ėmė galvoti, kad jau būtų laikas atlankyti savo kaimyną ir draugą Petrylą.
O rūpėdavo jam ne Petryla, bet Liucė.
Kai jau baigiantis kalbom ir energijai pakrikę svečiai stovinėjo seklyčioj pasieniais, klierikas Liudas ir Liucė netyčiomis pasijuto vienu du tarpdury į sodą.
– Palydėk mane, Pavasarėli, – prašė ji, – aš, rodos, pakalnėj ant suolelio užmiršau savo skarą.
Jiedu greit spruko pro dureles ir staiga sustojo, sužavėti nakties gražumo.
Bet kas nėra gėrėjęsis ankstyvo rudenio mėnesienomis ir kas nepažįsta šitų stebuklingų naktų, kuomet „aukštai dangus, šviesios žvaigždės, didelės ir mažos“, ir šviesus kelias berneliui joti pas mergelę, kaip sako liaudies daina.
Daina, tiesa, nemini mėnulio, o tūlas gudruolis jį mėgsta pašiepti...
Bet ar būtų be jo tas šviesus kelias, tas minkštas dangaus balzganumas, tas laukų ir miškų peizažas, pridengtas smulkiausio švelnumo sidabro dulkelių? Ar būtų tie sodrūs sodo medžių šešėliai, ar būtų ta rimtis ir melancholija, kuri sujaudina jus ligi širdies gilumos?
– Viešpatie, kas per gražumas! – sušuko ji, netyčiomis pagaudama Vasario ranką.
– Nuo Aušrakalnio dar gražiau, – tarė jis svajodamas.
Valandėlę pastovėję, leidosi jiedu takeliu žemyn, ieškodami jos skaros.
Rado ją ant suolelio aikštelėje, kurios pačiame vidury kabojo tas stebukladaris mėnulis.
– Apsupk mane, Pavasarėli, – vos girdimai paprašė.
Jis apsupo ir stebėjosi jos veido baltumu ir jos akių ypatinga šviesa.
Ji nutvėrė abi jo rankas ir žengė porą žingsnių atgal.
Jis nusigando, kad ji neparpultų, bet ji atsirėmė į obelį ir pritraukė jį prie savęs.
Prisiglaudusi ji apsikniaubė veidu ant jo peties, ir jos kvapūs plaukai kuteno jam veidą ir lūpas.
Paskui ji pakėlė galvą ir žiūrėjo jam į akis tokiu keistu žvilgsniu, kokio jis dar niekad nebuvo matęs.
Ji buvo taip arti, kad jis jautė jos kelius, visą jos kūną ir veido šilumą.
Ir visa tai, kas kitam būtų uždegę kraują ir aptemdę sąmonę, Vasarį atšaldė ir prablaivino.
Tas fiziškas jo idealizuojamos mergelės artumas, tas jos susijaudinimas, tas pabučiuoti galėjimas buvo nepakeliamas jo klierikiškam drovumui ir kuklumui.
Jis nuėmė jos ranką nuo savo peties, pakėlė nukritusią skarą, apgobė jos pečius ir tyliai pavadino:
– Panele Liuce, einam jau.
Ji pagavo jo ranką, prispaudė ją prie savo kaktos ir degančių skruostų, paskui atmesdama papurtė galvą, tarsi nusikratydama kokį įkyrų dalyką, ir žengė takeliu į viršų.
Ant kalnelio netoli durų ji stabtelėjo, padavė jam ranką ir tarsi atsisveikindama tarė:
– Būk tamsta kunigu, Pavasarėli.
Tamsta būsi geras kunigas.
Ir, palikusi jį bestovintį vietoje, greitai įbėgo į trobą.
Svečiai išsiskirstė jau po vidurnakčio, kiti pasiliko nakvoti.
Kai užvažiavo
Kleviškio klebono brička ir klierikas Vasaris atsisveikindamas paspaudė Liucės ranką ir susitiko su jos liūdnu, beveik rūpestingu žvilgsniu, jo širdį suspaudė toks nerimas, kad jis vos sulaikė ašaras.
Jis manė, kad visam amžiui atsisveikina pirmąjį savo jaunystės susižavėjimą, tokį kuklų ir tokį teisėtą, o tačiau jau pareikalavusį iš jo ne vieno sąžinės priekaišto, ne vieno kompromiso ir vingio.
Likusias savo atostogų dienas jis jautėsi kaip po laidotuvių.
Jam vis tebeskambėjo
Liucės žodžiai: „Būk tamsta kunigu, tamsta būsi geras kunigas.“
Kartais jis norėjo įžiūrėti tuose žodžiuose kokią pašaipą, bet ne, jie buvo nuoširdūs.
Klierikas, pasiryžęs tapti kunigu, turėjo džiaugtis tokiu padrąsinančiu pranašavimu.
Bet esti pagyrimų, kurie kai kada labiau mum nemalonūs negu papeikimai.
Toks Vasariui buvo ir šis Liucės pagyrimas.
Jam būtų buvę smagiau,
jeigu ji būtų pasakius: oi, nebūk tamsta kunigu, nes būsi blogas kunigas.
Tokiu papeikimu ji netiesiog būtų pripažinusi, kad jis turi moteris patraukiančių ypatybių, vyriškiui brangintinų, bet kunigui pavojingų.
Toks jos papeikimas būtų buvęs beveik lygus prisipažinimui: nebūk tamsta kunigu, nes aš tave myliu.
Taip, ji būtų tai pasakiusi, jei jis būtų ją pabučiavęs.
Dabar jis tai žinojo.
Ir jis pyko, kam ji pasirinko tokią priemonę jam išbandyti.
Greičiausia, kad ir tuomet jis į seminariją būtų grįžęs ir kunigu tapęs.
Bet kokia tai būtų buvusi jo bręstančiam vyriškumui atrama! Jis būtų, be abejo, daug kentęs, tačiau kentęs ne dėl nuovokos ir fantazijos vaizdų, bet dėl realios, prisipažintos ir gyventos meilės.
Bet nieko to nebuvo.
Jis ir toliau pasiliko šiapus slaptingos uždangos, už kurios jautė sūkuriuojantį gyvenimą, didelius jausmus ir norus, už kurios slapstėsi jo paties ateitis ir tikrasis, nepažintasis jis pats.
Jeigu pilki perdebesiai virš miesto, pučia vėjas, o saulė blykstelėjusi pasislepia ir juodas kaip gumulas debesėlis prapliumpa lietum, o už keliolikos žingsnių šviečia saulė ir vaivorykštės lankas – kaip arka į šiltų saulės spindulių ruožą, – ar ne ruduo? Čia, mieste, jo nejauti.
Tačiau tie, kurie dabar laukuose, kurie mato pašiurpusias karvių nugaras, kurių batai mina molį, kurie eina pro bulvių laukus, pro ražieną, tie žino, kad jau ruduo, ir guodžia save mintim, kad dar bus bobų
vasara, kad dar išdžius pilkšvas bulvienų smėlis, pagels lapai, tolumoje auksu degs medžiai, išsirikiuos visom pakelėm, paplentėm ir pavieškelėm liepos.
Tos skaidrios akimirkos, kai oras permatomas ir jau draikosi voratinkliai!
Vakarai, kai dvelkia šaltis, ne, dar ne šaltis, tik vėsa, būsimų šalčių pranašas, kai jauti, kokia trapi, kokia laikina kiekviena akimirka, ir pilnas paslaptingo virpulio brendi laukais į savo pirkią, o kieme dar sustoji, ir tavo žvilgsnis klaidžioja ties pravirom pirkios durim, krypsta į vakarėjantį dangų, ir pagaliau įeini į trobą...
Kaip draugas pasitinka tave tavo namų slenkstis, žeme apneštas medinis slenkstis.
Taip, jau tikrai ateina ruduo.
Nejauku tarp balzgana šviesa nutviekstų sienų.
Todėl jis ir blaškosi rudenėjančio miesto gatvėmis, tarsi vildamasis nuo jo pabėgti.
Kur tik užsuktų, atminty išplaukia vaizdas, gyvas kaip šiandien.
Pavakarys.
Nukastam bulvių lauke dar teberopinėja motina, purvini keliai ir rankos.
Netoliese stovi įkinkytas arklys.
Šalia berniukas: iš rankos bulvėmis peni arklį – nušluosto nuo bulvės žemes, švariai nutrina ją į kelnes ir padeda ant delno.
Atvėpusios arklio lūpos paliečia mažą delną ir suspaudžia bulvę.
Paskui berniukas mato didelius baltus dantis, kuriais arklys atsargiai, kad neužkliudytų rankos, sukanda bulvę ir,
pakėlęs drėgnas šnerves, traiško.
Berniukui patinka, kad arklys taip atsargiai paliečia ranką prusnomis, kad pažiūri į jį savo didelėm akim, primerkia ir kramto bulvę.
Jam atrodo, kad, jeigu jį dabar šitaip stovintį kas užkluptų, jeigu kas jį panorėtų, matant šitam dideliam bėriui, nuskriausti, ir jis, žiūrėdamas arkliui į akis, suriktų, prašydamas pagalbos, arklys tikrai padėtų.
Pagrasytų sunkia kanopa, prašieptų didelius baltus dantis, ir priešas dingtų.
Jis prieina arčiau, uždeda ranką ant karčių, veidu prisiglaudžia prie arklio galvos, kakta junta didelį išsišovusį kaulą virš akies ir standžius plaukus.
Arklys palenkia galvą, ir jo didelė rami akis visai greta mažos sujaudinto vaiko akies.
Prie vežėčių stovi tėvas ir riša maišą.
– Šiąnakt bus šalna, – sako tėvas.
Jo balsas tylus, bet skamba labai garsiai.
Iš vagos pakyla motina.
Arklys ir berniukas pasigręžia į tėvą.
– Žemė šalta, – pritaria motina.
– Bus šalna.
Tėvas nežino, kad žemė šalta, jis apsiavęs dideliais batais.
Tačiau vaikas basas ir jaučia, kad žemė šalta.
Jis atsako:
– Tikrai žemė šalta.
Boluoja dvi nuartos, bet nenukastos bulvių vagos.
Visi žino, kad negerai palikti nakčiai nenukastas bulves, nes bus šalna.
Kaip susitarę pasuka tylėdami prie išartų vagų, nurenka bulves nuo dirvos paviršiaus.
Kai darbas baigtas, motina pakartoja:
– Bus didelė šalna.
Tėvas nebeatsiliepia.
Eina prie vežimo, tačiau žvilgsnis nukreiptas į netoliese stovinčius medžius, o gal ir toliau.
Paskui sukelia maišus, paima vadžias, bet pripuola vaikas, išplėšia iš tėvo rankų vadžias ir suragina.
Jam patinka eiti su vadžiomis greta vežimo pirma tėvo ir skardžiu balsu šūkalioti ant arklio.
Tačiau vadžių jis netampo, jis ne tėvas, kuris vis timpčioja žąslus.
Vežimas pajuda, ratai smenga giliai į rankomis išpurentą žemę.
Tėvas su motina eina iš paskos, vaikas – greta vežimo.
Lėtai šį vakarą sukasi ratai, lėtai žengia neraginamas arklys, niekas šį vakarą neskuba, nes šiąnakt bus šalna ir jie greit pasieks savo pirkią.
O dabar, po daugelio metų, kai diena vėl slenka vakarop, kai rudenėjanti diena jau baigiasi, jis nežino, ar bus šiąnakt šalna.
Čia, mieste, nieko nesuprasi, ir jam neramu tarp pilkų sienų.
Kai kojos remiasi į cementą, jis nežino, ar žemė šalta, jis nieko nežino.
Gal todėl, kad diena vakarop, kad baigiasi vasara ir tuštėja laukai aplinkui, nors mieste tas pats mašinų ūžesys, ir tik šviesos blyškumas ir nelauktai atvėsęs oras rodo, kad ruduo.
Gal todėl jo vaizduotėje – ta trapi tolimos vaikystės akimirka, kai buvo ne taip, kaip dabar, kai visi (net arklys) saugojo jį nuo pavojų, kai visi žinojo, kad šiąnakt bus šalna, ir žinojo, ką tada reikia daryti.
Kietai suspaustomis lūpomis, užmerkusi akis, senoji Daukintienė gulėjo lovoje, šalti žiemių saulės spinduliai čiupinėjo seną raukšlėtą veidą.
Kartais ji pasitaisydavo baltos taškuotos skarelės mazgą, senu įpročiu pakišdavo po smakru, sučiaumodavo sausomis lūpomis, pasisukdavo taip, kad veidą liestų šviesa, krintanti pro žemą, spindinčiomis sniego dulkelėmis apneštą langą.
Dar rytą ji smarkiai apsipyko su marčia: kam ši posūnį Juzuką, jos mylimiausią anūkėlį, vis bara ir gena iš trobos – tai malkų atnešk, tai bulvių, tai ugnį pakurstyk.
Ką vaikas bedaro, vis negerai.
Kiekgi jo čia tėra, ką jis žino? „Jeigu pagalėčiau, pati atneščiau“, – šnekėjo senoji, vartydamasi ant šiaudų čiužinio.
„Tik nesielvartauk, nesigraužk, – pragydo marti.
– Nenuskriaustas šitas našlaitėlis, nebijok.
Nekaišiok nosies, kur tau nereikia.“ – „Eik tu, eik“, – šnekėjo senoji gęstančiu balsu, modama jai iš savo patalo.
Tačiau marti nesiliovė jai prikaišiojusi.
Tada ji nusuko veidą į langą.
Tesižino.
Tačiau anūkėlio, kol ji gyva, niekas tenedrįsta paliesti.
Jai vaidenosi, kad tas vaikas tebėra mažutis, kaip prieš penketą ar septynetą metų, kai, įsikibęs sijono, eidavo greta jos, baikščiai dairydamasis į šalis.
Sėdi jis ant šaltų grindų, nevalgęs, purvinas, ir knibinėja kokį niekutį, rastą po suolu ar lova.
Pamėlę nuo šalčio nagučiai, ir pats visas pastiręs.
„Kurgi tėvas, kodėl negrįžta? Pasakyčiau...“ – galvojo senoji, vartydamasi išdubusiame ligos patale.
Numegztų jam megztuką, kojines ar pirštinaites, tik pirštai virbalų nesugraibo.
Keletą kartų pabandė atsisėsti, šaukė Juzuką, norėjo duoti cukraus, kurio keletą gabalėlių buvo pasidėjusi po pagalve – kiekvieną kąsnelį ji kišdavo vaikui, nuo savo burnos atitraukdama.
„Juzuk, – šaukė prikimusiu balsu, – ateik gi, Juzuk, ar girdi?“
Tačiau Juzukas, ištįsęs išblyškusio veido paauglys, negirdėjo, o gal nė nenorėjo girdėti.
Užsidaręs kamaraitėje, per stiklo lęšį gaudė žiemių saulės spindulius, skrudino jais atirusius savo švarko rankogalius ir karpą, augančią tarpupirštyje.
Skausmas persmelkdavo kaip adatos dūris, tada jis mažą ugninį taškelį nukreipdavo kur į stalo kampą ir laukdavo, kol pradės svilti.
Kai pakvipdavo dūmais, apimdavo nesuprantamas džiaugsmas – jis uostinėdavo ir čiupinėdavo mažą žaizdelę, kurią palikdavo medienoje ugninio spindulio smaigalys.
Kai pamotė atėmė tą lęšį, paslapčiomis jis išsitraukė astronomijos knygą ir ėmė skaityti: bandė įsivaizduoti, kokia milžiniška mūsų saulė ir kitos žvaigždės, nutolusios per milijardus šviesmečių.
Kada nors jam bus leista žvilgtelėti į saulę pro teleskopus, ir jis pamatys ugninę saulės karūną bei protuberancus, pamatys priartėjančius ir nutolstančius žvaigždynus, bet vargu ar tie teleskopai pasakys, ką jautė karštai jį mylinti močiutė, tą speiguotą viduržiemio dieną gulėjusi prie žemo, švytinčiomis sniego dulkėmis apnešto langelio.
Tos dienos saulė, maža,
šerkšnota, trapi, pakibusi viršum miško, nutols nuo jo per tūkstančius šviesmečių ir tik kartais, retomis akimirkomis, ją išvys tokią, kokią matė tą viduržiemio popietę, kai staiga, nė vieno iš artimųjų neprisišaukusi, mirė jo močiutė.
Dar iš vakaro ji pajuto neįprastą negalavimą: spengė ausyse, gėlė kūną.
Sunkumas neatlėgo ir dieną.
Mintimis ji vis šaukė anūkėlį, kad ateitų.
Paskui kiek aprimo, atsigulė ant nugaros, užsimerkė ir staiga pajuto tą prisilietimą, baikštų, atsargų – lyg koks mažas vaikas būtų priėjęs prie jos ant pirštų galiukų ir ėmęs glostyti veidą.
Ji net blakstiena mirktelėti bijojo – kad tik nenubaidytų.
Tai buvo žiemių saulės spindulys – kokia maloni buvo vos juntama jo glamonė.
Jis virpėjo ant raštuotos marškos, lietė rankas, slydo veidu, glostė, lygino raukšles, ir ji vos vos šypsojosi kažkam tolimam, nepasiekiamam, nematomam, užklydusiam į jos šaltą būstą.
Užgriebdama žemą dangaus kraštelį, saulė keliavo savo keliu.
Ištikimoji jos žiemos darbų palydovė, jos rūpintojėlė, maitintoja.
Kitados saulė apžiūrėdavo tuštėjančius aruodus, pirma jos nubėgdavo į klojimą; kai ji eidavo kimšti į maišą pelų, saulė šildydavo jai nugarą, kai šukuodavo ar braukdavo linus, jos šviesa tekėdavo tarp pirštų, kai ji verpdavo, šviesa virpėdavo ant miltuotų lentų, kai kamaraitėje sugausdavo jos sukamos girnos; saulė, tiesusi spindulių gijas ant vaikų lovelės, tolima, pirma laiko gramzdinama į tamsą, neįstengianti įveikti kvapą gniaužiančio šalčio, sena, paliegusi žiemių saulė, veltui besibeldžianti į apšarmojusį stiklo langelį.
Kaip godžiai gėrė jos glamonę balto, išsekusio veido ląstelės! Ji plazdėjo sieloje tarsi koks tolimas prisiminimas, kažkur vis dar ragino, kvietė ir kartu tarsi skyrėsi su ja visiems laikams.
Nebeužteko jėgų atsikelti, nebesukamas jos kojos dūzgė ratelis, aplinkui sukaliojosi anūkėlis, mykė, iškišę iš tvartelio galvas, galvijai, krito iš krosnelės žarijos, gūdžiai gaudė viduržiemio girnos, burkavo klojimo pakraigėje balandžiai.
Gyvenimas stingo akimirkose, kai ji dar buvo reikalinga visur.
Žiemas keitė vasaros su ilgais ir šiltais pavakariais, su aukšta darbymečio saule, stovinčia kalne – šnarindamas baltus rugius, lyg kieno atsidūsėjimas nuplaukė vėjo gūsis, ji klūpėjo klojimo angoj ir vėtė grūdus, aidu atsitrenkdamas į pušynėlius ir skardžius, aidėjo kultuvės garsas.
Ir visuomet su ja buvo saulė, saulė, atsimušusi vandeny, tavaruojanti rasotoj žolėj, saulė – visų jos darbų pribuvėja; saulė, bėgusi paknopstom iš paskos, kai ji lėkė miestelin kviesti mirštančiam vaikui gydytojo; saulė, ankstyvais rytmečiais žadinusi jos mergautines godas.
Nuo ankstyvo spindinčio rytmečio iki vėlyvos šešėliuotos žiemos ją atlydėjusi saulė...
Ji susirado ją ir dabar, kai tarėsi, jog visi užmiršo.
Kokia baikšti, atsargi buvo saulės glamonė.
Lyg nepagimdyto vaiko šauksmas, lyg vargano anūkėlio šypsnys.
Paskui prisiminė vieną vidurdienį.
Su moterimis ji ravėjo runkelius didžiuliame dvaro lauke.
Buvo karšta, žemė perdžiūvusi, sukietėjusi kaip kaulas.
Ak, kad užslinktų koks debesėlis, pridengtų tą pragarišką dangaus ugnį – taip spigino tada saulė, taip degino, net tamsu darėsi akyse, ir balti liepsnos liežuviai plakėsi prie pat kojų, oras virpėjo kaip įkaitintas stiklas, ir net baltieji drugiai tūpdavo, nespėję suvėduoti sparneliais.
Nutilo žiogai, nustojo dūzgusios bitės.
Dangumi slinko žalsvos plėnys, bet dar labiau kaitino pro tas ūkanas.
Visi laukė lietaus su audra ir perkūnija.
Bet tai, kas atsitiko, išgąsdino kur kas labiau nei griausmas iš giedro dangaus.
Pamažu sutemo, pūstelėjo lengvas vėjelis, sužibo žvaigždės.
Akimirką stojo mirties tyla.
Klykdami prie motinų puldinėjo vaikai, baubė galvijai.
Visus pagavo toks sąmyšis, jog nebežinojo, kur lėkti, ko stvertis.
Kol gyva neužmirš to siaubo, kuris pagavo ją pačiame vidurdieny nakčiai užėjus.
Geriau tegu kepina, tegu svilina veidą, rankas ir pečius, galvojo, vis vien geriau negu toks siaubas.
Tekina pasileido laukais, kur kojos neša...
Tokia buvo saulė jaunystės metais.
Šit ir dabar jai rodosi, kad saulė slystelės žemyn – kodėl gi tokia baikšti jos glamonė? – ir stos amžinoji naktis.
Naktis ir speigas, užgniaužiantis visa, kas gyva.
Ji vis dar gręžia veidą į šviesą, nors jaučia, kad juo jau slenka šešėliai.
Bet kodėl taip tylu tapo pirkioje? Priemenėje pasigirsta žingsniai.
Tai į trobą įėjo sūnus Konstantas, aukštas, suklususiu veidu vyras; tylėdamas jis atsisėda užstalėje ir ima vartalioti savo rankas.
Per pušynėlius atskuba duktė Vizgirdienė, gal ir kitos jos dukterys – Gracielė ir Serafima – jau čia, priemenėje lyg ir girdėti tylus, tirpstantis jaunesniojo sūnaus Kristupo balsas, kažkas, vaikišku balseliu rėkdamas, puola prie jos, bet ji vis dar neatmerkia akių.
Saulė jau leidžiasi.
Šešėlis nuslenka jos veidu, ir jis tampa kerštingas, atšiaurus; atgręžia jam kampuotą nebylų profilį.
Tai veidas moters, kažkieno suvedžiotos ir paliktos.
Instinktyviai ji griebiasi mažos gudrybės: iš savo ilgo gyvenimo patirties žino, kad meilės dažniausiai netenka tas, kuris nemoka nuslėpti, kaip jos geidžia, nemoka prisivilioti mažomis gudrybėmis ir apsimetinėjimais.
Tegu traukiasi nuo jos ir tas paskutinis spindulys, nesvarbu.
Ji sukteli galvą šalin, ir staiga ją užlieja šviesa.
Saulė, visą pusdienį viliota, kviesta, saulė, kuri baikščiai trumpu žingsneliu brido pas ją per beribius sniego laukus, staiga priartėja, godžiai pripuola prie lūpų, ji pasitempia, ranka kaip paleistas daiktas nukrinta nuo lovos krašto, atsigniaužia kietai suspausti pirštai.
Lengvas atsidūsėjimas...
„Baigta.
Užgeso“, – sako sūnus Konstantas.
Mirtis ją apglėbė, kaip apglėbia gyvenimas, godus, nepasotinamas.
Kai lovą apstojo vaikai, kai, iš kamaraitės atlėkęs, pripuolė prie jos anūkėlis, ji gulėjo vos pravėrusi lūpas, lyg kam šypsotųsi, ir gęstanti šilta žiemių šviesa plazdėjo ant atjaunėjusio veido.
...Kalnais ir slėniais slinko šešėliai.
Didelė raudona saulė rėmėsi į juodą miškų liniją.
Artinosi vakarienės metas, ilgos žvaigždėtos nakties ir poilsio metas.
Po keleto valandėlių į kiemą išeis ištįsęs paauglys Juzukas, labai mėgstantis skaityti astronomines knygas ir vaizduotis beribes galaktikas; išeis su dėde
Konstantu į kiemą.
„Koks speigas“, – pasakys senyvas, suklususiu veidu vyras, apvesdamas akimis žvaigždynus.
Jų milijardai ten, ir visos didumo sulig saule, pagalvos Juzukas.
Viena žvaigždė pralėks pro kitas, skaisčiai sudegdama.
Ir lyg tolimas koks griausmas pasigirs galaktikose.
„Gal ir tiesa, kad kiekvienas žmogus turi savo žvaigždę“, – pasakys Konstantas.
Kokie niekai, pagalvos Juzukas.
Jų ten milijardų milijardai, ir šviesa eina prie mūsų tūkstančius šimtmečių.
Jos visos begalę kartų didesnės už Žemę.
Per didelė prabanga žmogui, mažam padarėliui, turėti tokį šviesulį.
Jeigu jos būtų tokios, kaip mums atrodo, dar suprasčiau, – pagalvos Juzukas, čiupinėdamas kišenėje gulintį lęšį.
Kitokią saulę, mažą, artimą, savą kaip šiltas anūkėlio delnelis, regėjo močiutė:
jos darbų palydovė saulė varguolė šitam vaikui, kurį ji užaugino, tebus tik optinė iliuzija...
Sekmadienio popietę pasiuntinukas atnešė dailininkės Sofijos Romerienės vizitinę kortelę su prierašu, ar ji galėtų užeiti trumpam po poros valandų pas
Prelatą, nes kitą dieną jau išvykstanti į Tytuvėnų dvarą.
Pavasarėja, reikia tartis dėl Poeto viešnagių, mat jiedu numatę, kad Sofija jau šią vasarą būtinai jį portretuos
– buvo geri bičiuliai, seni pažistami, kartais praverdavo vienas kitam ir širdies paslapčių kerteles.
Albumuose išliko jos daili fotografija – dailininkė su skrybėlaite, o antroje pusėje užrašas:
Garbiajam Kunigui Prelatui Maironiui vardan draugystės Sofija Romerienė.
Tytuvėnai.
Kai Poetas viešėdavo Tytuvėnuose pas savo gerą bičiulį kunigą Antaną, kiekvienąkart užsukdavo ir į netoliese stūksantį Romerių dvarą.
Tūkstantis devyni šimtai dvidešim trečių metų vasarą dailininkė Sofija paprašė papozuoti – paprastai, be itampos, besišnekučiuojant pasėdėti, tad nė nepajuto, kaip nupiešė mažą portretėlį pieštuku.
Pozuotojas jį pripažino, pagyrė, pasidžiaugė, apačioje brūkštelėjo savo autografą – tarsi sutikimą, kad iš jo galėtų gimti didelis spalvotas portretas.
Poetas pasitikėjo dailininkės talentu, tačiau ji vis tiek nesiryžo be eskizo portretuoti.
Sofijai nedavė jokių nuorodų, kaip jis turėtų portrete atrodyti – nelabai patogu – juk moteris subtili, talentinga, galop įdomu, ką sugalvojusi...
Vyrams dailininkams
Pozuotojas daug griežtesnis ir reiklesnis.
Buvo portretavimų mada, aplinkiniai kartais pasišaipydavo, net bičiulis Vaižgantas yra mestelėjęs:
– Maironį bus portretavę bemaž visi garsesnieji Lietuvos dailininkai...
Šiandieną laukė ponios Sofijos, turėjo apie ką pasikalbėti – lyg tyčia pasitaikė laisvas vakaras, nėra jokių kviestųjų svečių, niekas į duris nesibeldžia.
Poetas pasiryžęs šią vasarą vėl pozuoti mielajai menininkei.
Ji atbėga paskubomis, kažką pasikišusi po pažastim – žinoma, paveikslą.
Šeimininkas kviečia prie stalo į raudonuosius fotelius.
Sesuo paruošė kuklias vaišes, išėjo į vakarines Mišias.
Kol kas jiedu sėdi prieblandoje, jis klausinėja naujienų, ką tapanti, kaip peržiemojo Tytuvėnų dvaras? Kalbasi ramiai, neskubėdami.
Staiga dailininkė Sofija prisimena savo nešulį, kurį paliko prieškambaryje, puola jį rodyti, Prelatas uždega elektrinę lempą.
– Atnešiau dovanų, gal patiks...
Čia toks paprastutis polaidžio peizažas, –
sako išvyniojusi.
Šeimininkas dėkoja, džiaugiasi, vos tik dailininkei išėjus, suras vietelę jam pakabinti.
Nors nebe pirmą kartą viešėdama, ponia Sofija tiriamai žvalgosi po puošnųjį saloną – melsvomis sienomis, aukso puošyba ir raudono aksomo baldais.
– Neužsigaukite, Prelate, viena mintis toptelėjo galvon, pasipaišysiu jūsų šito gražaus krėslo, kuriame sėdite, drožybos ornamentą, tapant tamstos potretą prireiks.
Ant nedidelio popieriaus lapo spalvotu pieštuku ji brūkšteli keletą štrichų.
Po geros valandos Sofija pakyla, nenori užsisėdėti – jau sutarta dėl vasaros, dėl portreto.
Pozuoti daug ir nebereiks, dabar pargrįžusi dvaran iš karto imsis piešti pagal eskizą, o kai Pozuotojas atvažiuos, pasėdės kokį pusdienį kitą, kartu pasižiūrės, pasikeis nuomonėmis, ir bus baigta.
Taip viskas ir klostėsi.
Į Tytuvėnus pas bičiulį kunigą Antaną Poetas nukeliavo į balandžio pabaigą, iš karto aplankė dailininkę Sofiją, ji labai norėjo parodyti
Poeto pastelinį atvaizdą, jau visai mažai jam trūko – gal truputėlį paryškinti ar priblausinti spalvas, žinojo Pozuotojo jautrumą savo portretams, norėjo, kad jam patiktų.
Poetas susijaudino: koks subtilumas, kokia povyzos pagava,
gyvos akys, gal kiek rūstoka veido išraiška, bet nieko nesakė – palaimino...
Atvaizde nebuvo dvasininko insignijų, kurios matosi pieštuko eskize, čia tik šiek tiek tradiciškai prasegta sutana.
Keista, kas taip nusprendė, taip sutarė, jog didžiajame portrete – be dvasiškio ženklų...
Grįžęs nakvynės į Tytuvėnus pas kunigą Antaną, paėmė lapą popieriaus, svarstė, mintijo...
Kas yra portretas? Amžinybė, lieka istorijai, kitoms kartoms, kilnu, garbinga...
Norėjo to! Bet išlieka ir meno kūrėjas, ne tik herojus, reikia pagerbti
Sofiją, padėkoti.
Tūkstantis devyni šimtai dvidešimt ketvirtų metų balandžio dvidešimt penktąją sukūrė šešias eilutes apie save,
dailininkę, amžinybę ir mirtį.
Po mėnesio gavo laiškelį, kad portretas jau yra visai užbaigtas, dailininkė
Sofija kviečia birželio dvidešimt ketvirtąją į Tytuvėnus švęsti Joninių, norinti pasveikinti savo mielą Bičiulį.
Nors ji žino, kad Poetas pripažista savo vardines rudenį per Šventąjį Joną Kantietį, bet galima pasidžiaugti ir per birželinį Joną –
juk gražus vasaros laikas! Iš vakaro Prelatas nuvyko į dvarą, dailininkė Sofija buvo laiminga, baigusi portretą.
Ji Svečiui leido akies krašteliu žvilgterėti į savo atvaizdą, pareiškusi, kad iškilmingas įteikimas vyksiąs rytojaus vakarą, kai bus svečių, muzika, kai Varduvininką apgobs ąžuolo lapų vainiku.
Net ir probėkšmom dirstelėjęs, Pozuotojas suprato, ką pasibraižė jo namuose dailininkė, besisvečiuodama tą sekmadienio vakarą, – paveiksle matyti krėslo atkaltės ornamentas.
Varduvių dienos Svečias laukė jaudindamasis, nesutiko su bičiule pasivaikščioti po apylinkes, užsidarė kambaryje.
Išsitraukė savo rankraštėlį su šešiomis eilutėmis, parašytomis prieš pora mėnesių, skaitė dar ir dar kartą, lyg kažko trūko, tad ant naujo popieriaus lapo pabrėžė tris papildomas eilutes.
Reikės viešai dailininkei padėkoti, eilėraštį paskaityti prie svečių.
Į Tytuvėnų dvarą švęsti Joninių susirinko graži draugija.
Po taurelės konjako, kavutės ir žemuoginių pyragaičių dailininkė Sofija visus pakvietė į puošniąją svetainę su kolonomis, šalia savęs vedėsi Prelatą ir lengvu rankos mostu atidengė portretą...
Tada buvo atsakomasis žodis:
– P. Zofijai Romerienei, mano atvaizdą nupiešusiai:
Išliksiu aš gyvas paveiksle tame / Net tuomet, kai kūnas, užbertas žeme, /
Ilsėsis, klajones užbaigęs visas!..
/ Išliksiu ne vienas: išliksi vardu, / Kuri sumaningai pirštelių raštu / Nemirštamas atvaizdui dėjai varsas.
/.../ ...vardai sau neliks svetimi, / Net žemės klajones užbaigus visas.
Ilgai griaudėjo plojimai, visi norėjo paspausti ranką Varduvininkui, išreikšti susižavėjimą portretu.
Dailininkės darbas buvo atliktas – ji stovėjo tuo tarpu kiek nuošaliau prie lango, šypsojosi, buvo laiminga.
Jautė – jų, dviejų menininkų, likimai ir vardai susipynė šimtmečiams...
Kaip gerai turėti savo namas.
Savo namas, šiluma.
Pilna troba žmonių,
pančius vejančių.
U ta ta, šilta, gerai! Taip gali manyti žmogus, kuris kaip šuva išguitas po pasaulį bastos.
Užrūkytoj ir dūmų prileistoj gryčioj seni žmonės pasakojo apie senų laikų plėšikus, kaip jų pavogti arkliai buvo rišami prie medžių, kaip arkliai iš bado žieves graužė, kaip kunigams įkaitintais virbalais padus svilino.
Vaikas, drožinėdamas lentelę ir norėdamas iš jos smuiką padaryti, svajojo ir klausėsi.
– Nagi, kad dabar ateitų per prisnigusį darželį plėšikas...
Plėšikas rodėsi vaikui aukštas, malonus, gražiais juodais rūbais apsirėdęs, lyg kunigas su blizgančiais kaliošais.
Kodėl jam taip rodėsi – jis nežinojo.
Šiandien ištiko nepaprasta diena.
Vagys pavogė tėtei tiesiog iš kūtės arklį.
Sukvietus talką, arklys buvo rastas, o vagis sugautas ir, į rogių dugną įmestas, namon parvežtas.
Namon parvežus, vagis buvo pririštas gryčioje prie skersinio spyrio, veržiančio įgubusią sieną.
Vienmarškinis, žado nustojęs.
Virvės buvo giliai įsipjovusios į bicepsus, galva nusvirusi, su pramuštu smilkiniu ir krauju,
užkrekusiu ant grubių atlapų marškinių, rodančių jo geležinę krūtinę.
Visi išsiskirstė, kas valgyti – svečių priimti, kas arklių – rogių sužiūrėti.
Vaikas tyliai stovėjo ties piktadariu, lyg jį kas būtų tvirtai laikęs.
Jis negalėjo atspėti, kur jis bus jį matęs.
Rarotų vaizdas minė jam šį piktadarį: žalias veidas, suplėšyti marškiniai, pasvirusi galva...
Dideliame altoriuje prikaltas ant kryžiaus
Kristus turėjo tokio pat panašumo.
Kas tai „piktadarys“!
Šiaudą iš lovos ištraukęs, pasuoliu atsargiai prišliaužęs, jis badė vagiui šiaudu į nosį.
– Tu esi galingas, tu gali vienu žvilgsniu trenkti mane žemėn, bet tu nieko negali man padaryti, – taip klojosi vaiko galvoj minčių chaosas.
Vagis, atvertęs raudonas akis, pažiūrėjo nedrąsiai po gryčią.
Būdamas tikras ūkininkas, žinodamas, kad su plėšiku reikia elgtis, kaip įstatymai liepia, šeimininkas paklausė tikro veidmainio balsu:
– Gal, sveteli, pusryčių nori?..
Kiaulienos?
– Greit patį pavaišinsiu kiauliena.
Vagis nubudo.
Pajuto, kad bėda artinas.
Pasiryžęs buvo stoti už savo „razbainišką“
garbę ir atsakinėjo tyliu, pyktį sukuriančiu balsu.
– Tylėk, vagie.
Tuoj tave čia pribaigsiu.
– Pamatysime, kuris pirmą.
Vagies galva atšokinėjo į pasienį, o blauzdos buvo mušamos batų su pasagaitėmis.
– Štil! – nusidirbusio ir pavargusio žmogaus balsu šaukė šeimininkas, išbėgdamas iš trobos, nors vagis ir nemanė atsakinėti, tik piktos ugnies akimis lydėjo šeimininką.
Vaikas, užlindęs į palovio tolimiausią kampą, žiūrėjo nubudusiomis akimis į šitą baisią komediją.
– Tėtė, sako, geras, bet kam taip baisiai muša vagį! – skaudžiai suspingsėjo vaiko smilkiniuose.
Vaikas pasiryžęs buvo išlaisvinti vagį.
Kas bus toliau, jam šią valandą nerūpėjo.
Jo niekas dabar negalėtų sustabdyti.
Ilgai valandai praslinkus, kuomet sunkiai pradėtas darbas buvo veik baigiamas, jis sumanė paklausti:
– O tu man nieko nedarysi – tėtės nemuši? – Paskum su vyrišku budrumu pridėjo: – Žinai, toliau galiu neatraišioti!
Vagis buvo veik visai išlaisvintas, ir vaikas negalėtų kariauti su tokia pajėga, kaip pavasario upės beplaukią ledai.
Nuteistas žmogus tylėjo įbedęs akis aslon.
Jis galbūt išgyveno geriausias valandas savo amžiuje.
Kuomet paskutinė virvė nusmuko nuo vagies, jis, kupron susimetęs ir nenormalus, neskubėdamas atsidūrė prie durų.
Kažką murmėdamas, tarytum:
„Vaike, sudieu“, sugniaužė jį visą ir prispaudė prie krūtinės.
Dviejų kankinių „sudieu“.
Vagis lūkuriavo.
Vaikui ašaros pripildė akis ir pradėjo byrėti per skruostus ant jo pilkų su mėlynomis juosčiukėmis trinyčių.
Jo užgimusioje šią valandą sieloje suskambėjo krištolinio gailesio šviesios jūros.
Jis šią dieną tapo įrašytas žmonių tarpan.
Jis pajuto tokį ilgesį, tarytum tas vakaras niekuomet nesiliautų.
Nematęs didesnių misterijų, pajuto šiame daug brangaus.
Vakare vaikas išgirdo, kad vagį sugavo, pririšo prie geltonų mažų šlajukių ir vilko per sniegą, bet šio fakto jis neanalizavo.
Jautė tiek tvirtos valios ateičiai.
Ryto rasoj atsipraususi, užtekėdama skaisčiai prašvito pavasario saulutė.
Lyg mergaitė, jauna, daili, pasipuošusi, ji nori pamatyti savo veidą Įsros upės vandeny.
Bet krantus sergstą krūmeliai, rodosi, tyčia lankstosi vienas prie kito lyg išdykaują vaikučiai, kurie dedasi turį kaži kiek paslapčių į vienas kito ausį pripasakoti, ir niekur negali saulutė pro juos prasiskverbti.
O Įsra teka ramiai sau tolyn, nėmaž nesirūpindama dėl medelių ir saulutės kabinėjimosi.
Nusibodo pagaliau saulei išdykaujančių krūmelių lankstymasis ir įžambiai ji pakilo aukštyn, virš krūmokšnių galvų.
Bet ir taip dar ne visos kliūtys nugalėtos: dar viena didesnė, atkaklesnė negu kitos – tai senasis bajoro Šimonio rūmų bokštas.
Kiek amžių jis jau stovi čia, ant Įsros kranto, niekas nežino ir niekas nežinos.
Galingai, nepajudinamai jis čia stovėjo nesuskaitomus metus, budėdamas lietuvių sargyboje.
Šiandien jau niekam nebereikia jo sargybos.
Šiandien jo plyšiuotos sienos ne tam, kad lietuviai, čia pasislėpę, šaudytų savo strėlėmis į neatmušamus priešus, kurių pulkai, nesuskaitomi kaip žizdrai prie jūros, puola bajorų pilį.
Taip, kitados čia tikros pilies būta.
Bet, amžiams slenkant, ir griūvančioji pilis liko be prasmės.
Ir vienas sumanus Šimonių protėvių pastatė čionai tvirtus sau, savo vaikams ir vaikų vaikams namus, kuriuos aplinkiniai būrai rūmais praminė.
Visas nereikalingas kampuotas sienas anas protėvis nugriovė.
Tik bokštas pasiliko, nors jo taip jau nebereikėjo.
Bet bokštas ir šiandien dar nežino, kad jis nebereikalingas.
Jis dar, manding, nesupranta dabarties.
Jis dar vis tebegyvena atminimais ir kaži ko lyg laukia.
Ne laisvės kokios.
Jis visai yra užmiršęs, kad paskutinė kadaise buvusi kruvina kova baigėsi lietuvių nenaudai, ir šiandien jie gyvena svetimoj ponystėj.
Tiesa, jis daug karo gaisrų matęs, daug karo šauksmų girdėjęs ir to jis neužmiršęs.
Todėl jis visada dar pasirengęs atmušti kažkokį priešą, norintį užpulti Lietuvą.
Juokingas tas senis bokštas.
Jis nė pats nebežino, kad tie plyšiai, kur kitados lietuvių šaudyklės kyšojo, šiandien net labai padidėję.
Todėl jis kartais atrodo lyg bedantis senelis.
Vėjai švilpia ir ūbauja pro anuos plyšius, gaudydami vienas kitą.
O tai girdisi, lyg kad senis švepliotų.
Bet bokštas, aukštas, platus ir dantuotas, stengiasi atrodyti garbingas.
Saulės spinduliai tai žino, užtai ir apipina senio galvą auksiniu vainiku.
Ir senis bokštas jaučiasi esąs teisingai tokios garbės vertas.
Ir jau truputį per daug išdidęs vaikiškasis senis žvelgia patsai Įsros vagon – nori stebėtis savo didybe.
Įsra žino, kad senis jau niekingas, bet nenori užgauti jo šlovės.
Ji nori palikti jam nors tą paguodą ir dėl to padailina jo išvaizdą.
Ir senis bokštas džiaugiasi, patenkintas savimi!
O kad pro jo prodančius atsispindi saulutė Įsros vandeny, to jis nebepastebi.
Ir ano senojo bajoro, kuris bokšto požemyje ilsisi, statytieji rūmai jau sensta, kai kur jau linksta.
Šiandieninis rūmų savininkas taip jau skaičių metų ant savo kupros neša.
Šauniai sulinkęs, žingsniuoja jis per kiemą.
Ir beveik norisi jį sulyginti su senuoju bokštu, kuris jau krypsta į šoną.
Bet juk Šimonis jau nebematęs jokių atūžiančių karo bangų, užvirstančių
Lietuvą, kurias matė plyšiuotasis, dantuotasis bokštas.
Juk jam jau nebereikėjo tvertis ginklo, ginti savo tėvų žemės.
Seniai seniai jau jo tėvų tėvams ginklas išdaužtas iš rankų.
Seniai seniai jau mylimasis kraštas yra svetimtaučių rankose.
Bet jis pasilaiko dar bajoro vardą.
Bajorų dvasia vaikai auklėjami ir mokomi, kaip gerbti ir ginti bajorišką savo kilmę ir vardą.
Tiesa, ne kardu prie šalies, kaip protėviai kitados, jis gina tėvų palikimą.
Bet to ir nereikia: svetimtaučiai jo neužkabina, nekliudo, lyg jo visai nebūtų.
Rasi tatai taip sunkiai slegia senį.
Rasi dėl to linksta jo kupra.
Rasi...
Bet Šimoniai moka tylėti.
Jie neišplepa kitiems savo sielos paslapčių.
Siaučiančią audrą krūtinėj jie sau vieni numalšina.
Tik Šimonio veide likimas savo skaptu įrenčia vieną bruožą po kito.
Juo senyn jis eina, juo bruožų daugėja.
Jų jau niekada nepaslėpsi, juos pastebi ne tik priešas, bet ir draugas.
Tik priešas nesidomi jais, o draugas su pagarba lenkia galvą prieš Šimonį.
Bet Šimonienė visai jau ne viduramžių lietuvė karžygė.
Dar niekada ji nepamanė, nepagalvojo, kaip tai buvo, kaip tai atsitiko, kad čia, lietuvių žemėje, viešpatauja svetimieji.
Nėmaž jai tat nerūpi.
O ji taip pat bajorų giminės.
Jos lopšys Priegulos pakrantėj stovėjo, senoj
Zigmanto pily.
Ir jos senoliai kitados buvo galingi karžygiai ir ne vienas apšlakstė Lietuvos žemelę, gindamas ją nuo priešų.
Seniai tatai buvo, rasi ir todėl jai nebemalonu tai prisiminti.
Ir ji nėmaž nesisieloja, kad jos tėvų senoji pilis svetimųjų „Burg Siegesmund“
pavadinta ir kad ateiviai joje viešpatauja.
Tik vieną rūpestį tepažįsta Šimonienė: savo vaikus užauginti dievo baimėje ir ištikimais karaliaus valdiniais.
Bet Šimonių vaikai iš tėvo geriausiai žino, kas jie, ko jie verti.
Ir, galvą aukštai iškėlę, jie žengia savo keliu.
Ir vakar, – kaip jau įprasta, – pavakary tėvas Šimonis, suvadinęs savo keturis sūnus, tyliai žengė iškrypusiais ir drebančiais laiptais aukštyn, vis aukštyn į bokštą, kol pasiekė jo viršūnę.
Ten nusiėmė jis kepurę – ruošėsi melstis.
Ne, jis dar vis nesimeldžia dievui, kuris jiems, lietuviams, svetimųjų įpirštas ir kuris ne lietuvių, tik svetimųjų maldas teišklauso.
Senis Šimonis lenkia galvą prieš užmirštąjį senovės lietuvių dievą, kuris visada su lietuviais buvo, kol lietuviai jį maldoj atsiminė.
Ir senis tyli ilgai ilgai, tik lūpos juda be žodžių.
Tada prižengia tėvas Šimonis prie bokšto krašto, pamoja vaikams – tuo tarpu jau ir abi dukrelės čia atsiradusios.
Iškelia tėvas ranką ir rodo į tolį.
Niekur nieko nematyti.
Ir iš svetimųjų nė vienas nežinotų, kas ten galėtų būti.
Bet Šimonio vaikai žino, ką tėvas jiems nori parodyti.
Ir jie mato.
– Ten! – sako Šimonis.
Vaikai linktelėja galva ir laukia, ką tėvas daugiau pasakys, nes tai be galo įdomu, nors ir kaskart tas pat.
– Tenai! – pakartoja tėvas.
Taip, ten stovi senas, pakrypęs ir apsvilęs ąžuolas.
Kadaise ten augo iš vieno kelmo du kamienai.
Bet kartą, – o tai dar ne taip labai seniai, – užėjus baisiai audrai, norėjo pasislėpti po juo vokietis, grovas Stolbekis, dabartinio Stolbekio, Šimonio kaimyno, tėvas.
Ir lygiai jam ten palindus, trenkė perkūnas į ąžuolą, susmulkino vieną ąžuolo kamieną į šipuliukus, o iš vokiečio liko anglis.
Nuo tuokart palikęs vienas ąžuolo kamienas atrodo lyg vienišas senelis, kuris liūdi dingusio draugo.
Ir nuo tuokart Šimonis visada nusilenkia prieš senį ąžuolą.
Šalia ąžuolo didelis keturkampis akmuo.
Daug yra apie jį padavimų.
Bet ne tai rūpi seniui Šimoniui.
– Pirm keleto amžių ten stovėjo Lietuvos kunigaikštis.
Siaučiant karo audrai, jis pats bėrė šventų žolių į aukuro ugnį.
Ir lietuviai kovą laimėjo.
Šitą padavimą dažnai kartodavo Šimonis savo vaikams.
Ir Šimonio tėvas, ir tėvo tėvas – kartų kartus atgal yra šitą kartoję savo vaikams.
Tiktai per daugybę metų liko užmirštas ano kunigaikščio vardas.
Tėvui šitą pasakius, kaskart tyliai ir ilgai susimąsto Šimoniai.
Kiekvienas jų savo vaizduotės akimis mato savotišką Lietuvos kunigaikštį.
Etmonas, vyresnysis Šimonio sūnus, mato aną kunigaikštį šuoliais jojant per laukus vis tolyn ir tolyn paskui priešus, iki išveja juos iš savo krašto.
Jis mato, kiek žūva priešų, kuriuos ištiko Lietuvos gynėjų kardas.
Jis girdi lietuvių laimėjimų šauksmus.
Ir jo akys žiba, veidai kaista: kad šiandien taip būtų, kad šiandien ten jotų Lietuvos kunigaikštis ir jis, Etmonas, su juo drauge!
Nedaug kitokį įsivaizduoja jį sau ir Lukošius, antras Šimoniukas, tik nelabai mielai jis atsimena kraują ir lavonus.
Užtai jis jau ir mato grįžtantį iš karo kunigaikštį, apvainikuotą laurų vainiku, kurį jam pynė edelmonaitės.
Endriaus vaizduotėje kunigaikštis panašus į jo tėvelį, baltagalvį, žilabarzdį ir jau sulinkusį į kuprą.
Endriaus kunigaikštis nelekia, šuoliais nejoja, o tik kaip jo tėvas čia, bokšto viršūnėj, taip anas ties anuo ąžuolu žiūri į tolį ir tyliai tyliai meldžiasi savo dievui Perkūnui.
Kaži kodėl jam gaila ano vaizduotės kunigaikščio, ano senelio.
Ir lyg jis privalėtų ar užjautimo reikšti, ar drąsos priduoti, prižengia prie tėvo ir braukia ranka per sulenktą jo kuprą.
Bet Mato kunigaikštis kaskart kitoks.
Šiandien jis tikrai beria smilkymo žolių į aukuro ugnį.
Ir štai jo veidas, apšviestas liepsnos, sužiba ugningai, kaip tikro kunigaikščio.
Jo rūbą lengvai vėjas palytėjo; ne, nedaug jis jį užgavo, kad nesudarkytų karališkos statulos.
Kaire ranka tvirtai jis laiko puikųjį savo žirgą.
Nemėgsta Matas karo, nors ir jokios kovos jis nebijotų, bet kam žudyti žmones, kam pralieti kraują? Tiktai jeigu gintis reikia.
Mato vaizduotėj nesirodo šiandien nė vieno užmušto kryžeivio.
Jie išvaryti iš krašto.
Ir už tai, kad lietuvių nė vienas nenužudytas, kad visi jie sugrįžę dabar dainuoja laimėjimo dainas, –
už tai Mato kunigaikštis aukoja lietuvių dievams.
Ir ąžuolas milžinas ošdamas pritaria lietuvių dainai.
O aplinkui žaliuoja pievos ir žydi gėlės baltai, raudonai, mėlynai...
Ir Lidija nemato lavonų, tik grįžtančiam kunigaikščiui priešais ji neša ąžuolo vainiką, pintą tėvų sode.
Bet jaunutės Jonės vaizduotė užvis drąsiausia: pargrįždamas iš karo, Lietuvos valdovas, – taip, valdovas, – šuoliais jodamas, pagavo ją ir išsigabeno į Lietuvą.
– O mūsų sienose anas kunigaikštis ilsėjosi po sunkiosios kovos, – ilgai tylėjęs, pasakydavo senis kaskart iš naujo.
– Šiame bokšte jis pats sekė kiekvieną priešo judesį.
– Ir jau niekada šis bokštas nebematys Lietuvos kunigaikščių!
– Bet juk tai nesvarbu, – neiškentėdama ir nieko nenusimanydama, pradėjo čiauškėti Jonė.
– Bokštas vis viena jau griūva.
Svarbu tik, kad rasis dar vienas
Lietuvos valdovas, kuris mūsų šalį atims iš vokiečių.
Niekas nieko pleputei neatsakė, tik Matas suraukė kaktą dėl to, kad pertraukta tyla.
Širdies gilumoje jis pritarė Jonutei.
O sugrįžus Šimoniui su vaikais pas motiną, šitoji sunkiai atsiduso:
– Tai tu jau vėl...
Bet daugiau sakyti nedrąsu.
Liūnai, kemsynai, kalneliai.
Ant kalnelių, kažkieno galios supiltų iš balto smėlelio, – pušaitės, aukštos ir lieknos it senoviško ješiboto auklėtinės.
Pakalnėlėse – berželiai, tokie paliegę, tokie nuskurdę, tarytum saulaitės malonės užmiršti našlaičiai našlaitėliai.
Atkalnėse ir pašlaitėse – vaivorai, mėlynės, bruknės susipynė susiaudė į sultingą žalią kilimą, išmargintą uogelėmis.
Daubose ir skersvėjuose – klumpabalių žolės, purienos ir viksvos.
Kadaise, seniai seniai, čionai jūros dugno būta.
Tarytum audros metu bangos būtų netikėtai sustingusios, sukietėjusios, o jų paviršių šiaurės vėjai baltuoju smėleliu apibarstę būtų.
Ši vietelė prisiglaudė Šiaurės jūros pakrantėje, keturios dešimtys penki kilometrai į rytus nuo Gdansko miesto.
Iki tūkstantis devyni šimtai trisdešimt devintų metų tai buvo mažai kam žinomas užkemsys.
Šalia jos merdėjo mažas miestukas, beveik kaimas, Štuthofas, kokių Vokietijoje buvo tūkstančiai.
Miestuką su Gdansko miestu jungė asfaltuotas plentas ir siauras geležinkelėlis.
Ir gyveno čionai patys nuobodžiausi žmonės Europoje – Prūsų vokiečiai, paskendę šiokiadienėje dvasios menkystoje, garbinę policininką ir virtuvę, laukuję tvarką ir alų, galėję ištisą savaitę duonos nevalgyti, kad tiktai šventadieniais jiems būtų leista karingu žingsniu iškilmingai gatvėmis pradūlinti ir didžiulį būgną pabambinti.
Štuthofo piliečiai, sekmadieniais norėdami jūroje pasiplukdyti, turėdavo pereiti tą sustingusią jūrą, tą jūros dugną, pušaitėmis, berželiais ir kemsynais apsivėlusį.
Nors tų piliečių dvasia kad ir kažkaip būtų buvusi supolicinta, vis dėlto jie, įbridę į kemsingąjį plotą, pasijusdavo kažkaip šventadieniškai.
Jau vienas vietos pavadinimas primindavo jiems, kad yra dar šis tas pasaulyje ir be policininko, ir be alaus.
Dievų miškas! – taip ši vietelė žmonėse iš senų senovės vadinosi.
Kadaise, labai seniai, šiame miške dievai gyvenę.
Savotiški dievai.
Ne germaniškos kilmės.
Ne Votanas, ne Toras.
Gyvenę tenai lietuviškųjų dievų palikuonys.
Gdansko apylinkės vietovės iš viso gana turtingos senovės padavimų ir legendų, kuriose nuostabiu būdu veikia lietuviškos kilmės ir lietuviškais vardais personažai.
Perkūnas, Jūratė, Laumė, Patrimpas – nuolatiniai Gdansko srities jūros pakrančių, ežerų ir miškų gyventojai, nors tuos padavimus ir pasakoja
Prūsijos piliečiai, besivadiną vokiečiais.
Iki tūkstantis devyni šimtai trisdešimt devintų metų po tą Dievų mišką šiokiomis dienomis klampinėjo tiktai uogautojos moterėlės ir grybautojai pensininkai, retkarčiais užklysdavo dar ir koks medžiotojėlis nenusisekėlis.
Šiaip buvo čionai tuščia ir nyku, tik lieknosios pušelės gailiai ošdavo, tarytum graudžiais atodūsiais dūsaudavo, prisimindamos tuos laikus, kada čionai linksmieji dievai šauniuosius pasilinksminimus keldavo.
tūkstantis devyni šimtai trisdešimt devintų metais Dievų miškas staiga atgijo, suirzo, suknibždėjo, lyg senlaikių dievai būtų į jį sugrįžę...
Ne, – jokie dievai tenai negrįžo: apsigyveno jame piliečiai, panašūs į velnius.
Pasibaigus lenkų-vokiečių karui, Gdansko miesto savivaldybė nutarė Dievų miške įsteigti koncentracijos lagerį nepaklusniem lenkam į gerą kelią atvesdinti.
Pagrindinis visų koncentracijos lagerių veiklos dėsnis – rūpintis, kad niekas pasauly nesužinotų, kas ir kaip vyksta už spygliuotųjų vielų užtvaros.
Pasklidusios žinios apie užtvertųjų gyvenimą galėtų lagerio šeimininkam įvairių nemalonumų pripainioti.
Atsirastų vienas kitas, kuris ir pasipiktintų, ir rėkti pradėtų, ir svetinguosius šeimininkus barbarais pavadintų.
Kam viso to reikia?
Kur kas patogiau lagerio veiksmai atlikinėti tuomet, kai jokios pašalinės ausys negirdi, pašalinės akys nemato ir nekenkia samdytajai propagandai lagerio šeimininkų kultūringumą ir kūrybinius laimėjimus liaupsinti.
Dievų miškas toli buvo nuo pašalinių akių ir ausų.
Apylinkėj gyventojų buvo maža, ir tie patys buvo patikimi galingųjų šio pasaulio stabų garbintojai.
O svarbiausia – Dievų miško geografinė padėtis buvo tokia, kad spygliuotosios pastogės gyventojai negalėjo ir svajoti apie pasišalinimą iš lagerinės viešnagės.
Iš vienos pusės buvo Šiaurės jūra, karo metu taip stropiai saugojama.
Iš kitos pusės – garsioji jūros įlanka, iš trečios – didžiulė dvišakė Vysla su savo kanalų ir kanaliukų sistema, iš ketvirtosios – siaurutis pusiasalis, skiriąs jūrą ir įlanką.
Bėglys, ištrūkęs iš Dievų miško, kurlink jisai nukryptų, vis tiek patektų į vandenį ar į policijos glėbį.
tūkstantis devyni šimtai trisdešimt devintų metų rudenį atsibastė čionai pirmieji naujakuriai: būrys vokiškų SS
vyrų ir keli šimtai nuskarusių dryžuotų elgetų, didžioji dauguma Gdansko srities lenkų, pasmerktų mirti.
Miške, kokioj pusės metro aukštumoj ties jūros lygmeniu, buvo ištemptos pirmosios skurdžios palapinės, – oficialiai prasidėjo koncentracijos lageris.
Prasidėjo miško kirtimas, kelmų rovimas, žemės lyginimas, kalnų griovimas, pelkių užkimšimas, žvyro ir akmenų vežimas, barakų sudėliojimas, didžiulio mūro – komendantūros ir administracijos namų – statyba.
Lageris buvo suplanuotas milžiniškas, galįs sutalpinti daugiau kaip šimtą tūkstančių kalinių,
tačiau jo statyba ir tūkstantis devyni šimtai keturiasdešimt penktais metais dar toli gražu nebuvo baigta.
Iš ryto katorgininkai, po patikrinimo, rikiuojasi būriais ir traukia į darbą.
Išėjimą prižiūri pats lagerio viršininkas su savo padėjėjais.
Pro juos praeinant, reikia nusiimti kepurę, rankas prie šlaunų priglausti, kad nesimataruotų, ir išsitempti, lyg tau už nugaros būtų stačia lenta pririšta.
Pirmieji eina įvairių amatininkų būreliai.
Jie dirba pastogėje savo specialybės darbą, jie moka gauti geresnį maistą, jie turi šiokių tokių pašalinių pajamų.
Jie,
nors ir nuskarę, nors ir purvini, bet vis dėlto žmonės kaip žmonės.
Paskutinė išsijudina vadinama Waldkolonne – miško darbų komanda –
medžiam kirsti, rąstam tampyti; kelmam rauti, žemėm nešioti, taip ir toliau.
Darbas sunkus, šaltyje ir lietuje.
Maistas pats prasčiausias.
Jokių pašalinių pajamų.
Didžiulė Waldkolonne suskirstyta šimtinėmis.
Kiekvienos šimtinės priešakyje eina kapas ir puskapis (capo ar Hilfscapo – darbų prižiūrėtojas ar jo pagalbininkas).
Kapai – žvalūs, apsukrūs, mitrūs vyrukai su raudonais raikščiais ant rankovių
– nerias iš kailio, savo vergus bestramužydami, kad jie iškilmingiau pro valdžią pražygiuotų.
Vienus – aplos, apries, kitus – kojomis paspragins, trečius – antausiais apdalys, kitus vėl - pagaliu patvatys...
Visa tai dedasi valdžios akyse, visa tai rodo kapų rūpestingumą ir gerus norus, bet visa tai duoda nelabai kokių vaisių.
Sunku eiles išlyginti.
Sunku žingsnius suvienodinti.
Labai įvairi publika.
Yra čia ir tvirtų vyrų, matyti, dar neseniai į lagerį pakliuvusių, kurie eina tvirtu žingsniu, išdidžiai galvas aukštyn iškėlę.
Bet didžioji dauguma – vargani elgetos.
Nuo bado ištįsę ar jau papurtę veidai, sutinusios kojos.
Kitas dar su klumpėm, kitas – ir visai be nieko, – kovo pabaigoj! Susikūprinę, susilenkę...
Ne vienas iš jų iš darbo aiškiai nebegrįš...
Tikrai, vakare, kai ši kolona grįžta iš darbo, parsineša ji po keletą numirėlių – tris, penkis, aštuonis, dešimtį...
Rytmetį, visoms kolonoms išėjus į darbą, lagerio kieme „iš kažkur“ išlenda šmėklų minia.
Keista ji tokia!
Neina, bet slenka.
Pamažu pamažėle, be jokio garso, nelyginant praskriejančio debesio šešėliai.
Slenka...
kadaise, gal ne taip seniai, buvę žmonės.
Turėję pastogę, namus, tėvus, seseris, brolius, gal žmoną, gal vaikus.
Turėję Tėvynę, turėję gyvenimą –
valią, laisvę, troškimus!
Slenka jie susikibę kits į kitą, vienas antrą palaikydami, vienas antru atsiremdami.
Niekas jų neberagina, niekas jų nebemuša.
Jiem viskas pasauly jau: vis tiek pat.
Jų klumpės jau nebešlepsi.
Jie jau nebeturi jėgos kojai nuo žemės pakelti.
Jie kojas velka žeme taip lėtai, kad net čiuožimas mažai tesigirdi.
Vieni ant krūtinės nuknarinę galvą, kartais dar žvilgčiodami į žemę, kartais – visai niekur nežiūrėdami.
Kiti – apsiblaususiomis ūkanotomis akimis dairosi aplinkui, nieko nematydami, nieko nesuprasdami, nieko nebenorėdami.
Kiti vėl atsilošė ant savo draugų, užmerkė akis lyg grabe – ir vos vos velka savo tokias sunkias kojas.
Veidai, veidai! Vienas už kitą baisesnis, vienas už kitą skaudesnis.
Į tuos veidus nebūtų taip skaudu žiūrėti, jeigu kojos nejudėtų, jeigu jie būtų numirėliai!
Numirėlis – ko gi iš jo benorėti? Jam visa vis tiek pat.
Bet kai toks veidas dar eina į darbą!
Kokį moralinį, kokį istorinį pateisinimą būtų galima sugalvoti tiems, kurie kitus tokia lengva širdimi siunčia į koncentracijos lagerius? Jokios politinės, jokios religinės, jokios pasaulėžiūrinės idėjos jų niekuomet nepateisins! Jie savo žmogiškąją menkystą galėtų atpirkti tiktai tuomet, jei patys savo dienas baigtų tomis pačiomis sąlygomis, į kurias kitus tremia, besivadovaudami pamišėliškomis idėjinėmis fikcijomis! Kitaip amžių prakeikimas slėgs ne tik jų atmintį, slėgs ir jų palikuonių palikuonius!
Slenka, slenka...
Visokių tautų, visokių profesijų žmonės.
Į lagerį prieš mėnesį, prieš du ar tris atvyko gi jie visi sveiki!
Naujokui arčiau prie jų ir prieiti sunku, – pūvančių lavonų tvaikas.
Rankos–
žaizdotos, kojos – žaizdotos.
Po žaizdas painiojasi įvairūs parazitai, į kuriuos tie buvę žmonės nebekreipia jokio dėmesio.
Slenka, slenka...
Taip pamažu!
Kartais vienas, kartais kitas išsiskiria iš minios.
Pasverdukuliuoja, lyg galvodamas ir negalėdamas nuspręsti, kas jam dabar daryti.
Žengia žingsnį į šalį.
Kitą.
Palinksta ant kelių.
Atsiremia rankomis į žemę.
Paropoja keletą žingsnių.
Apsidairo pamišėlio akimis.
Priglunda krūtine, veidu prie žemės.
Lyg sustingsta valandėlei.
Šiurpulys jį nukrečia.
Pakelia galvą.
Baisiai, baisiai išsiilgusios jo akys.
Nė žodžio nepratars.
Nesudejuos.
Lūpos net nesujudės.
Šliaužia tylėdamas kur nuošaliau.
Į patvorį.
Į barako pasienį.
Prišliaužia.
Atsigula.
Užmerkia akis.
Dabar jam: absoliučiai visa vis tiek pat.
Kitas gi ir iš minios nė kiek nesiskiria.
Krinta žemėn ir guli.
Jo kaimynai neturi jėgų, neįstengia jį pakelti.
Slenkantieji iš paskos užkliūva už jo.
Knapsi.
Vieni dar sugeba šiaip taip perkelti per jį koją, kiti – ir to nepajėgia.
Knapsi ir griūva viršum.
Slenka, slenka...
Kokia daugybė jų! Šimtas, kitas, trečias.
Tai – lagerio klipatų komanda.
Ji – taip pat darbo komanda! „Eina“ „darbo dirbti“, „darbo“ – atitinkamo jos pajėgumą.
Tai – labai pastovi komanda.
Nemažėjanti, nenykstanti.
Tai kas, kad daugelis iš tos komandos narių perdien išmiršta – barakuose, pakelėj, „darbo“ metu!..
Vakare grįš iš darbo miško komanda.
Ji duos rytdienai klipatų ne mažesnį skaičių, negu perdien jų išmirė, – klipatų komanda skaičiaus atžvilgiu nenukentės.
Miško komanda vietoj atiduotųjų klipatų komandai gaus naujų bendradarbių, kurie po mėnesio kito savo rėžtu pereis į klipatas.
Taip ir sukasi gyvenimas ratu.
Kasdien į lagerį atvaromi nauji žmonės, bet lagerio gyventojų skaičius daugėja labai pamažu.
Miršta žmonės karo laukuose baisiose kančiose.
Bet tenai – visi lygūs.
Ten – sužeistam pagalba teikiama.
Ten sužeistą net priešas pagerbia.
Ten – turi ginklą.
Gali gintis.
Ten tavo mirtis ir kančios šiokios tokios prasmės turi: dėl kurios nors idėjos kariaujama, dėl tėvynės, dėl laisvės...
O čia – niekur nieko! Jokios prasmės! Niekas tau jokios pagalbos neteiks.
Niekas tavęs neatjaus, nepaguos, į mirties paslaptį pakeleivingos meilės žodžiu nepalydės.
Ar ne geriau būti pasmerktam mirti ir pakartam negu šitokiu būdu – iš bado pūvančiose žaizdose sukniubti?!
Seniau, bent kituose kraštuose, kariamajam bent paskutinį norą patenkindavo
– duodavo pavalgyti, dūmą nuryti, laišką parašyti, kokią mauškę išmesti...
O čia – paspiria koja – ir viskas.
Baisūs buvo kiti naikinimo lageriai, kur, būdavo, atveža kalinį ir tuojau nužudo.
Bet tas pats žudymas faktiškai vyko ir Dievų miško padangėj.
Skirtumas buvo tiktai tasai, kad čia žmogų nukankindavo, čiulpte iščiulpdavo jo sveikatą, jo jėgas, versdavo jį mirti iš bado...
Kuri lagerių rūšis geriau atitinka mūsų amžiaus kultūros laimėjimus, dievaž nelengva būtų nuspręsti.
Pagaliau – tai individualaus skonio reikalas...
Slenka, slenka klipatų komanda, slenka...
Kiekvienam katorgininkui tai įtikinamas memento mori.
Visi vienodai nori gyventi.
Ir visi vienodai žino: už mėnesio, už kito – vis tiek atsidursi klipatų komandoj.
Naujokas, pirmą kartą savo gyvenime išvydęs klipatų komandą, lyg proto nustoja.
Ne mirties jam baisu, – baisu šito išniekinto žmogaus vaizdo.
Ir ne tik žmogaus, – baisu šito išniekinto, subjauroto, sudergto mirties vaizdo!
Naujokas pats nepajunta, kaip jis ima visas virpėti, o jo pabalusios lūpos, keistai trūkčiodamos, tyliai kartoja:
– O, viešpatie, viešpatie!
Aš norėčiau gimti Korsikoj, nes turėčiau tada ilgus ilgus iki juosmens plaukus.
Bet mes neturim net veidrodžio...
O filmuose viskas gražu, net balos kitokios negu iš tikrųjų.
Tačiau dabar jau gerai, blogiausia buvo žiemą, kai tėvelis pragėrė savo paltą.
Bet mano tėvelis niekada nenusimena, iš viso jis labai labai šaunus; nieko, mano mergyte, pasakė, nieko, greitai ir švarkai bus nereikalingi...
Subtropikai, amžinai žaliuojantys, grįžta į Lietuvą.
Mano tėvelis moka prancūziškai! Mano tėvelis visados su kaklaraiščiu ir skrybėle, mano tėvelis negeria tarpuvartėse kaip kiti...
o jei ir geria, bent nosinę patiesia ir pomidorą gražiai supjausto į skilteles...
Ir dar būtinai kitus sudraudžia: nejaugi, sako, lietuvių kalba taip išseko, kad kalbatės tarpusavy vien keiksmažodžiais? Mano tėvelis geria ne kaip kiti – ne todėl, kad jam būtų skanu – vaistai juk irgi neskanūs, – o todėl, kad išlietų savo sieloje susikaupusius pūlius...
Mano tėvelis turi sielą.
Bet mes nesam vargšai, mes šeimininkai, sako tėvelis, ir čia mūsų namai, mūsų malkinė, mūsų daržas, mūsų išvietė.
Ir džiūstantis klevas yra mūsų.
Tik Nuomininkas mūsų klevo nekenčia.
Iš pradžių jis, žinoma, mokėjo nuomos mokestį, bet paskui nustojo – pasiėmė tada sau mano mamytę, paskui didįjį kambarį ir net koridoriuką, daržą, malkinę, dar ir klevą norėjo nukirsti, kad bulvių neužkalėtų...
Ir mane taip pat buvo pasiėmęs, bet aš perbėgau žiemą į tėvelio pusę su savo moline taupykle, nes vien artėjančiais subtropikais pasikliaut per daug negalima...
Mano tėvelis jau nebedirba laikrašty, mano tėvelis – naktinis sargas.
Mes nė trupučio nebijom Nuomininko; atvirkščiai,
mes iš jo atvirai šaipomės: cha cha, sako tėvelis, aš šeimininkas, ir ką man reiškia tamstai išnuomot laikinai tris kambarius ir virtuvę, pagaliau visą namą, net išvietę su tamstos spyna ir net savo žmoną, jeigu labai norit, bet klevo, bet šito mano klevo – niekados!..
Ir, žinoma, ištraukė iš Nuomininko rankų kirvį ir permetė per namą.
Tada Nuomininkas pargriovė mano tėvelį ir prispaudė po klevu keliais prie žemės.
Mūsų Nuomininkas dieną naktį nešioja ant krūtinės aukštųjų mokslų baigimo ženklą, tokį va rombą, bet mano tėveliui nusispjaut ir į jį: cha cha, vis tiek tamstai iš kišenės dar tebekyšo žagrės rankena!
Dabar mes gyvenam, galima sakyt, visai puikiai, beveik visai pamiršom žiemą, kai tėvelis pardavė ir savo kūną mokslo labui – po mirties studentai mokysis iš tėvelio.
Vaikeli mano vieninteli, pasakė tėvelis, argi taip jau baisu,
jeigu mums dar liko mūsų sielos? Argi aš negyvas? Aš kaip klevas: kol nenukirto, ir aš žaliuosiu.
Mes turim pinigų, mes nusipirksim naują mokyklinę uniformą ir žieminį paltą, mes jau pasikabinom užuolaidas, ir jokia vaikų komisija dabar neperkels manęs į Nuomininko pusę...
Aš saugau klevą, bet kas iš to, jei jis pačiam vidurvasary sparčiai gelsta ir džiūva.
Nuo klevo iki tvoros virvė skalbiniams: šitie vystyklai – tai Nuomininko ir mano mamos vaiko.
Aš ragauju žemę po klevu,
bet nieko nesakau tėveliui – žemė nudegina liežuvį.
Kai mūsų nebūna namie,
Nuomininkas laisto mūsų klevą sieros rūgštim...
Nenudžiūk, klevai, nenudžiūk, jei gali! Šiandien aš einu žiūrėt spalvoto amerikoniško filmo, nes juk reikia turėt kokią nors silpnybę...
kaip turi mano tėvelis...
Kinas didelis mano trūkumas, bet gerai, kad ir aš turiu trūkumų, kinas suryja daugybę pinigų, o paskui vis sapnuoju...
sapnuoju, vis stengiuosi sapnuot Korsiką ir ilgus auksinius plaukus...
O apie karą nesinori, nes ten ir tokių plaukų nepagailėtų...
Šiandien vėl žiūriu spalvotą filmą, bet tėveliui rublio neišskiriu, nes iki algos dar savaitė.
Ir tėvelis, žinoma, kantriai lauks manęs prie kino teatro, nes aš uždraudžiau jam susitikinėt su jo pažįstamais, kurie visados nesiskutę ir be kaklaraiščių.
Aš išėjau iš salės vis dar tebemylėdama iki ašarų gerą ir nuostabų šerifą.
– Apie Korsiką? – paklausė tėvelis.
– Ne, – pasakiau, – bet ir tau būtų labai patikęs šerifas...
– A, – pasakė tėvelis, – o kokia jo pavardė?
Aš iš tikrųjų negalėjau prisimint nei vardo, nei pavardės, gal tai buvo šerifas be pavardės, bet sugalvojau:
– Džefersonas jo pavardė...
Tėvelis žiūrėjo į krautuvės vitriną, kur stovėjo neįperkami konjako buteliai.
– Ar tik ne jis bus išradęs garvežį?
– Ne, – pasakiau, – kitas...
Polzunovas...
Ir pamačiau, kaip tėvelis visas palinko į vitriną ir jo kakta išrasojo smulkiais lašeliais.
– Tėveli, – pasakiau, – o gal paimk tą rublį?
– Ne ne, – jis truktelėjo mane už alkūnės, – palauksim dar, palauksim!
Ir nuėjo namo palengva, ne tiesiai, o Marijos Melnikaitės gatve, ir iš tolo staiga pamatėm ir supratom, koks jau iš tikrųjų nuogas mūsų klevas ir visai lyg per vieną naktį pražilęs.
– Pribaigė, – pasakė mano tėvelis ir kelis kartus nusišnypštė į nosinę.
–
Šarmo užpylė...
– Ne, – pasakiau, – tai sieros rūgštis...
– Koks skirtumas, – pasakė tėvelis, – ar šarmu, ar rūgštimi!..
Mes negrįžom iki vakaro namo, tėvelis išsitiesė pievoj už kapinių prie upelio užsidengęs skrybėle veidą, aš pabraidžiojau pabraidžiojau po upelį, ir nuėjom namo virt vakarienės.
Tėvelis sugrįžo tik visai sutemus, išgėręs įlipo į klevą ir už virvelės įtraukė paskui save skardinius išdraskytus vainikus, kurie voliojosi už kapinių tvoros.
– Ak, – pasakė mano tėvelis, – štai mes ir vėl sužaliuosim!..
Naktį pakilo vėjas, ir klevas atgijo, nutviekstas mėnesienos, ir vielom prie šakų priraišioti neregėti fantastiškų palmių, ąžuolų ir kitokių nežinomų augalų lapai, dar tebežali ar visai surūdiję, ėmė šlamėt, žlegėdami ir gremždami skarda į skardą.
Anapus sienos ir tvoros, kitoj – ne mūsų pusėj, užgirdom balsus, durų trinksėjimą, mamos verksmą ir smūgius lyg su kūle į sieną:
– Senas prakeiktas girtuoklis!
O aš stovėjau prie lango ilgais naktiniais marškiniais, tėvelis su švarku ant pečių, ir abu žiūrėjom nušvitę ir keistai laimingi į mūsų klevą.
– Taip, aš senas prakeiktas girtuoklis, – suriko tėvelis, – taip taip, sutinku,
pragėriau viską, net kūną, ir tą sugebėjau...
Bet aš ne Nuomininkas!..
Mes šį bei tą dar turim! Dar šiokią tokią sielą turim!..
Kad ir apibrizgusią ir karščiuojančią...
Nuomininkai!..
Ak, viešpatie, kokios utėlės trainiojasi mano sielos papėdėj!
Tada tėvelis pravirko ir ėmė trint kumščiu aukštyn ir žemyn savo krūtinę.
Atsigulėm į savo lovas, mūsų klevas džeržgėdamas tebeošė nakty...
Ir jeigu stipriai stipriai užmerki akis, ir jeigu labai labai nori, tada plyksteli ryški pietų saulė ir užauga ilgi auksiniai plaukai...
Žinoma, viskas pasikeis, kai aš gausiu pasą, aš pasiimsiu tave į pietus, į Krymą ar Kaukazą...
Mes skinsim vynuoges, įdegsim saulėj ir užsidirbsim krūvą pinigų, atsiimsim paltą, rašomąją mašinėlę, enciklopedijas ir savo kūnus...
Ir tada labai paprastai ateis mano vienintelis ir geras šerifas, kurį aš dabar nežmoniškai myliu po šito filmo...
Štai jis veža mus atvira lenktynine mašina atgal į šiaurę per Kaukazo tarpeklius ir prerijas, ir aš nejučiom užsnūstu...
užsnūstu ant jo peties; o jis tik šypsosi nepaleisdamas iš dantų cigaro...
Lekia į šonus supuvusios tvoros, o mes sustojam klevo paunksmėj, ir aš atsibundu...
Mano įdegęs tėvelis ramiai geria kokoso riešutų pieną, mūsų neįkainojamas šerifas strykteli iš mašinos, cigaras teberūksta jo dantyse...
Jis mesteli į orą du savo pistoletus, du savo baisius koltus, jie patys vėl įšoka į odinius dėklus.
Ir tada jis sukryžiuoja rankas ant krūtinės, žiūri prisimerkęs iš po savo nepakartojamos skrybėlės į šlykštaus prakaito išpiltą virpantį žmogeliūkštį, nusispjauna jam tarp kojų ir pro sukąstus dantis iškošia:
– Nuomininke...
Raudoniems saulėlydžiams begęstant, baltų rožių sidabrinės akys žiūri į mane pro langą...
Ir nuskyniau vieną baltą rožę, ir glaudžiu prie žiedo karštą kaktą...
Motin mano! ar ne tavo rankos – baltos, meilios, kvapios ir švelnutės – taip mane meilingai glamonėja?
Ar ne tavo tai rankelės brangios?
Ašaromis apsirasojo žiedas...
O pro langą sidabrinės akys žiūri vis.
Ir jųjų kvapo bangos audžia seną seną aukso sapną.
Už miškų, už upių, tarp daubų ir kalvų, stovi seno dvaro medinis rūmas.
Ne aukštas, bet ilgas ir platus, su dideliu prieangiu, ant baltų stiebų rymančiu, pilnas meilių kampelių, jaukus ir šiltas, ištikimas visų mūsų džiaugsmų ir liūdesių savo prieglobstin priėmėjas.
Prieš jį didelis miegūstas tvenkinys paslaptingomis gelmėmis, vakarais mėnesio ir žvaigždžių auksinamas, ir įsigiedojęs, įsikvepėjęs, įsisvajojęs sodnas.
Meilingai glaudžia sodnas prie plačios krūtinės tvenkinį ir rūmą – ištikimu savo draugu – ir šnibžda jiedviem kažkokias nepabaigiamas pasakas, kažkokias bylas slėpiningas, ilgias, amžinas godas.
O tuodu klauso – tylūs ir susimąstę.
Yra sodne mažas pussalėlis, į tvenkinį įsikišęs, spirėjų žydinčių krūmų uždengtas, visas gėlėmis apibertas.
Ant jo kranto auga gluosnis, kurio stuobrys, matyti, kitąsyk nukirstas, išleido tris naujus stuobrelius ir sudarė tarsi fotelį, kuriame labai patogiai galima sėdėti atsilošus.
Kažkada radova tą kampelį su mamate.
Mamatė išpjovė ant vieno stuobrelio mano raidę ir tarė:
– Dabar čia bus tavo fotelis, Irusia, o kai čia sėdėsi, atmink mamatę, ir vien geros ir gražios mintys teateinie į tavo galvelę.
Šį pavasarį dažnai sėdžiu gluosnio fotelyje, nes ruošiu dovanėlę mamatės vardinėms.
Žiemą pramokau išsiuvinėti ir užsigeidžiau pirmąjį savo darbo vaisių jai paaukoti.
Už savo pinigus nupirkau reikiamos medžiagos ir štai, pasislėpus fotelyje, kad mamatė nepamatytų, siuvu staltiesėlę spintelei pas jos lovą.
Pasirinkau šią dovaną, ne kitokią, giliai viską apgalvojusi.
Vakare, mąsčiau, kai mamatė paskaičius norės užgesinti žvakę, jos paskutinis žvilgesys puls ant mano staltiesėlės, ir ji užmigs, apie mane mąstydama...
O rytą pirmutinis daiktas, jos žiūrimas, yra laikrodis ant spintelės...
Ir čia vėl turės mane atsiminti.
Viršum mano galvos gieda ir čiulba paukšteliai; toli, antrame tvenkinio krante, kalena gandras; ties mano kojomis mėlynuoja dangaus ašarėlių giria,
stebėdamos savo atvaizdu tvenkinio veidrodyje.
Kažkoks saldus, tarsi medaus kvapas kutena man nosį, bet nepaisau nieko ir vis tik siuvu kuo uoliausiai.
Taip man saldu, linksma mąstant, kaip nudžiugs mamatė, šį mano darbelį pamačius.
Ir didžiuodamasi žiūriu į savo veikalą – iš tikrųjų menką ir ydingą, bet mano akyse labai gražų.
O paskui atsimenu mamatės norą, kad, man čia sėdint, tik geros mintys teateitų į galvą, ir mąstau, kad juk negali būti minčių, geresnių už tą, kaip patiekti džiaugsmo savo mamatei.
– Irusia!
Krūptelėjau, išgirdusi mamatės balsą.
Greit sudėjus darbą, paslėpiau jį už krūmų ir nubėgau.
Įėjusi į taką, einantį nuo alėjos, pamačiau antrame jo gale mamatę.
Ėjo man priešais, vesdama už rankos mano mažesnįjį broliuką.
Neturėjo užsidėjusi skrybėlės, tik su baltu skėteliu dengės galvą nuo saulės.
Jai taip einant, visai saulės spindulių apibertai, šviesus, melsvai pilkas rūbas, apsiaučiąs jos gražų, laibą stuomenį, buvo panašus į saulės nušviestą debesėlį.
Skėtelio paūksmėje juodavo ant galvos storų kasų vainikas, o iš blankaus veido liūdnai ir meiliai žiūrėjo juodos didžiulės akys iš po antakių lyg kregždės sparnai.
Mažas Jonelis šalia jos su savo balta eilute, neseniai pakeitusia jupelę, ir didele skrybėle atrodė kaip išlindęs iš krūmų pasakos nykštukas.
– Esu, mamate! – sušukau pribėgus ir liemenį jai apkabinus.
O ji, su rankele mano veidą glostydama, paklausė:
– Savo fotelyje sėdėjai, Irusia? O ką ten dirbai?
Per jos lūpas pralėkė lengvutė šypsena, o man dingtelėjo, ar tik ji kažko nenumanė.
Nelaukdama mano atsakymo, tarė:
– Eisim pažiūrėti, ar nepražydo jau mūsų rožės.
Nuėjome pirma prie vadinamųjų mano rožių – dviejų senų, aukštų –
sulig mamate – kerų, kažin kieno ir kažin kada pasodintų.
Buvo juodu pilni baltuojančių pumpurų, bet žiedo dar neradome nė vieno.
– Tavo seneliai vis daugiau aptingsta, – tarė mamatė.
– Einame pas manuosius.
Perėję per tiltelį, atsidūrėme kitoje sodno pusėje.
Ten, ant aukšto tvenkinio kranto, buvo maža dirvelė, pilna jaunų rožių kerelių, pačios mamatės neseniai padiegtų.
Ant visų baltavo gražūs, dideli žiedai švelniais lyg šilkai ir baltais lyg sniegas lapeliais, pačiame viduryje vos paraudusiais.
Ir rodės, kad po tuo raudonumu slepiasi rožių siela.
Mamatė ėjo nuo vieno kerelio prie kito, lytėjo rožes savo plonais piršteliais ir pasilenkus traukė jų nuostabų kvapą.
– Žinai, Irute, tas meilus kvapas – tai rožių kalba.
Ir ta savo kalba pasakoja jos apie tokias grožybes, kokių niekados nėra mačiusios žmonių akys, apie tokius balsus, kokių niekados nėra girdėjusios žmonių ausys, ir apie tokią laimę, kokios niekados nėra patyrusios žmonių širdys.
O aš pamąsčiau, kad vis dėlto žmonės daug laimės patiria.
Štai puikios, kvapios rožės, štai brangioji mamatė ir mylimasis brolelis, ten, anapus tvenkinio, graži staltiesėlė, ir netrukus bus mamatės vardinės, ir bus daug svečių, ir kremas, ir taip gražu visur, ir saulė taip puikiai šviečia ir šildo.
– Mamate, – tariau, – o mano širdis yra labai laiminga.
Taip visur gražu,
taip puikiai žydi tos rožės!
Mamatė jau ne į rožes žiūrėjo, bet kažkur tolybėn, pro tamsias pušis, augančias sodno gale, tarsi ieškodama tų gražybių, kurių nėra regėjusios žmonių akys.
Išgirdusi mano žodžius, ji lyg prisiversdama atitraukė žvilgesį nuo tų tolybių ir pažiūrėjo į mane, liūdnai šyptelėjo ir tarė:
– Trumpai težydi rožės, Irute!
Ir, papurtinusi galvą, tarytum norėdama nusikratyti liūdnas mintis, ėmė skinti rožes ir dėti į puokštę.
– Nunešime puokštę tėveliui, – tarė.
Išrinkus puikiausią rožę, pasistiepusi įsegiau ją mamatei į kasų vainiką ant kaktos ir gėrėjaus, kad ant juodų plaukų ji atrodė lyg sidabrinė žvaigždė.
Ir ūmai pamačiau, kad tarp mamatės ir baltų rožių yra kažkokio panašumo...
Ir tariau:
– Mamate, rožės į tave panėši.
– Kuo, Irute?
– Tokios jos meilios meilios ir taip liūdnai žiūri, kaip ir tu.
Eidamas gėriau pavasarį visu kvapu.
Jaučiau, kad jo eteringa, ore virpanti energija persunkia ir gaivina mane.
Platus sodžiaus dangus aukštu, tik įžiūrimu skliautu vilioja galvą aukščiau pakelti.
Pats pakiltum, jei įmanytum.
Nors ima plačiai ir toli pamatyti.
Tai šen, tai ten raižo dangaus mėlynę dideliais vingiais gandrai.
Plauko, rodos.
Sparnais nemosuoja.
Aukščiau jų matyt tarp baltų, išdrikusių debesėlių keletas juodų taškų.
Stovi tie taškai kaip įsegti.
Nei nesukruta.
Žemiau, ties sodžium, narstos, žaibu skraido kregždės.
Gaudo, vaiko nematomas muses.
Jau, regis, žemėn kaip akmeniukas nupuls, tai, žiūrėk, jau net kur padangėn nušovė.
Bitės tik zimbia, tik zimbia pievoje.
Gėlių gardų kvapą draiko.
Pradžios birželio nedrąsus vėjas purena medžių viršūnes, vilniuoja išplaukėjusias rugių dirvas.
Bėga bėga bangomis varpos per laukus.
Įsisvyruos, regis, visa dirva ir aukštyn pakils.
Štai jau netoli ir malūnas.
Jis stovi pasistiebęs ant apvalaino, lyg piliakalnis, kalniuko, atokiai nuo Gervėračio dvaro.
Iš vienos jo pusės tęsiasi į pakalnę rugių laukai.
Iš kitos žaliuoja avižos, miežiai, žirniai ir baltuoja grikiai.
Ten toliau krūmeliais eilėse suaugę bulvienai matytis.
Už jų į pabalį dirvonas, linais nusėtas.
Į vakarus, už vasarojaus lauko, ošia tamsiomis viršūnėmis seniai pasenęs beržynas.
Rodos, kieno senovės priminimui paliktas.
Jo pakraštyje marguoja, kaip skraidą drugiai, mergaitės ir berniukai.
Vieni renka gėles, kiti ką žaidžia, gainiojas.
Beržyno gilumoje gegutė kukuoja.
Pietuose, tarp krūmų, pievų, tarp stačių krantų, srovena upelis.
Žvilga saulės spinduliuose.
Į rytus, pro Juodalksnyną, kur nesiliaudami krankia juodvarniai su savo paukščiokais, styro mūsų nuplyšusiais stogais ir iškrypusiais kaminais sodžius.
Rodos, jis vienas tarp to šaunaus žalumo nuskurdęs, vienas Dievo apleistas.
Tik gerai dar, kad jį kiek sulopo mažučiai, menki sodeliai ir keletas didelių liepų ir klevų.
Netoli nuo čia, į žiemius, tarp tirštų sodų, tarp išnašių medžių, baltuoja dideli
Sargauto rūmai.
Nuo jų žėri ne vienas Gervėratis, visa apylinkė.
Važiuojant nuo dešimt kilometrų lengva juos įžiūrėti.
Kokią gražią dieną dar ir nuo toliau.
Kiekvieni metai matau šitus laukus, girias, sodžius, bet kiekvieną pavasarį jie man atrodo kitoniški.
Rodos, pernai tai ne taip buvo, tai ne taip, šiemet kur įstabiau, labiau akį veria.
Ir dar ima noras pažiūrėti ir dar kartą visą apylinkę akimi apibėgti, susiprasti su ja.
Žiūriu, kiškis su trejetu savo vaikų ant kelio iš rugių išslenka.
Staptelėjau ir laukiu.
Senis pastatė ausis, atsitūpęs ant paskutiniųjų, pakėlė priešakines kojas.
Atsargiai žvalgosi į visas puses.
Ir vaikai tėvą seka, taip pat daro – gyvenimo taisyklių mokinasi.
Tik štai pamatė mane, priešą, žmogų.
Senis sumykė nustebusiu, sergstančiu balsu ir įsmuko atgalion į rugius.
Kiškeliai dar lukterėjo, į mane pažiūrėjo.
Ausytėmis pakraipė.
Norėjo patys įsitikinti, ar tikrai baisu.
Paskum lyg akmeniukai nuriedėjo paskui savo tėvą.
Malūnas eina palengva.
Pridusęs, užkimęs burba.
Manau, didelės skubos nėra.
Sustoju, stebiu jį.
Malūno sparnas, iškilęs aukštai, staptelėja kiek, pažiūri į apatinį sparną ir krenta ant jo, lyg privyti norėdamas, bet tas pabėga, o ant jo, iš viršaus, žiūri ir taiko jau kitas.
Bildesys, ratų teleskavimas vis didėja.
Girdėtis jau ir pikliaus sunkus dūsavimas, lyg iš po malūno jis veržias.
Vieną šiltą vakarą, nusėdus saulei, ėmė kilti iš pievų balti rūkai, kaip vidurvasaryje.
Aš sustojau ir įsižiūrėjau į juos.
Jie kilo, sklaistėsi, nėrės pro krūmus, paslėpė upelį.
Man kilo galvoje vasaros vaizdai, raiškūs, varsingi, – jie svaigino mane.
Ėmiau brist pievon.
Tolyn, gilyn.
Bet pamažu.
Bijojau sudraikyti rūkus ar sudrumsti savo regėjimus.
Štai matau, ten toliau stovi ji, visa balta, apsisiautus nuo galvos lig žemei permatomu apsiaustu.
Ji moja į save.
Girdžiu ir švelnų, rūkų nešamą kuždesį:
„Olesi, Olesi.“ Einu į ją, tiesiu rankas.
Ji pakyla oran ir slenka pažemiu.
Vejuos paskui.
Ji slenka greičiau ir vis toliau.
Jau pavargstu, man užmuša kvapą, suklumpu pievoje, ji vėl, matau, sustoja ir kužda: „Olesi, Olesi!“ Vėl vejuos, akių nuo jos neatitraukdamas.
Štai ji lūkina manęs.
Jau visai arti, tiktai penkiais žingsniais nuo manęs atokiai.
Dar arčiau, dar arčiau.
Štai visai priėjau.
Stveriu jos ranką, širdis sustojo iš džiaugsmo, ir ji vėl staiga mane palieka.
Bet iš tolo kužda, vilioja.
Štai Gundė įslinko miškan, išnyko.
Įlėkiau paskui.
Ieškau, graibau apie kiekvieną medį.
Ji štai atsiliepia man per kelintą medį.
„Au, aš čia!“ Lekiu tenai,
ji toliau: „Au! au! Olesi!“ Štai matau, ji medyje ant šakos linguoja; šaka girgžda ir jos šilkinis permatomas apsiaustas čeža.
Pasalomis, slapstydamasis prieinu prie to medžio, taikau jau lipt, ji šust! ant kito.
Tenai jau supas, linguoja.
Žiūri į mane ir piršteliu moja.
Miške vis daugiau temo, bet aš mačiau ją vis viena.
Ji man žvilgėjo tamsoje ir kelią rodė.
Naktis nubalo, išaušo ir Gundė visai nuo manęs pasislėpė.
Lyg visą pasakingą reginį šviesa sugėrė.
– Gunde, Gunde, ateik, sugrįžk, sugrįžk! Žiūrėk, kaip čia raudona saulė teka, purpuru uždega girių viršūnes ir auksu tirpina debesis.
Klausyk, kaip paukščiai bunda, tolimon kelionėn rengias, rokuojas.
Jie skris visi susitarę.
Tu išskridai viena...
– Sugrįžk, Gunde! Aš visas degu lūkesčiu.
Sugrįžk ir paimk mane!
Stovėjau miško pakraštyj iškėlęs rankas ir mačiau, kaip augo, skleidės palša diena, persunkta šaltos tikrovės.
Nemigęs pradėjau busti.
Laukiau tokių rūkais kylančių vakarų, laukiau ūkanoje Gundės, bet vakarai darės vis šaltesni, – rūkai nekilo.
Naktys darės juodesnės ir temo greičiau.
Jaučiau, kad buvau visai nesveikas.
Iro mano kūnas ir dvasia.
Protarpiais, ypač rytais, viskas man prablaivėdavo, nuo akių lyg kokia uždanga nukrisdavo.
Jaučiaus pasveikęs.
Juokiaus pats iš savęs, iš savo meilės apskritai.
– Kvailas daiktas.
Dar kvailesnis, kas jai nugarą lenkia.
Ryždavaus tuojau pat grįžti į normalias gyvenimo vėžes ir nejuokinti daugiau pasaulio.
Bet pamažu vienas vaizdas po kito primindavo man Gundę.
Girdėjau jos balsą, jaučiau jos kvapą.
Ir man vėl darydavos svaigu.
Vėl keitės mano akyse dienos šviesa ir visi daiktai aplinkui.
Niekados dar Gruzijos nebuvo ištikusi tokia didelė nelaimė, o gruzinai taip nusilpę, kaip tais sunkiaisiais laikais.
Buvo tai visų baisiausioji gadynė iš visos gan nelinksmos Gruzijos istorijos.
Ir jei Gruzija nežuvo tada, tai, pasak senelių ir žmonių dainų, tik buvusi tokia Dievo valia.
Nesuskubo dar gruzinai išvyti iš savo šalies turkų ir šiaurės kalnėnų, kai iš pietų įsibrovė su didele kariuomene pats Persijos padišachas ir, keliose kautynėse nuveikęs gruzinus, artinos į Gruzijos sostines Mcchetą ir Tbilisį.
Turkai ir šiaurės kalnėnai, išgirdę apie gruzinų kariuomenės žlugimą, grįžo atgal ir vėl ėmė plėšti ir deginti šalį.
Tikėtis iš kur nors pagalbos gruzinai negalėjo.
Visi jų kaimynai buvo musulmonai, didžiausi gruzinų krikščionių priešai.
Beliko tik atsiduoti Dievo globai ir nugalėti priešą arba mirti kovos lauke.
O gruzinai anais laikais tam tik ir gimdavo.
Kiekvienas vyras, kuris tik sugebėdavo valdyti kardą, palikęs namus ir nenudirbtus laukus, eidavo, pasiėmęs ginklus, link priešo, o moterys, vaikai ir seneliai slėpdavosi neįeinamųjų miškų tankmėse ir stačių kalnų urvuose.
Dienomis tada Gruzija būdavo panaši į tyrumas, o naktimis šen bei ten tviskėdavo ir gesdavo kruvini gaisrų atspindžiai, mirgėdami įvairiomis spalvomis snieguotose kalnų viršūnėse.
Netrukus pasirodė ties Tbilisiu pirmieji padišacho kareivių būriai, o rytojaus dieną atvyko ir pats valdovas su visa savo kariuomene.
Kaip audra užpuolė persai nesuskubusias susirikiuoti gruzinų eiles ir pirmąsias jų klote išklojo, bet kitos jėgos dar visą dieną grūmėsi su daug kartų didesne persų galybe ir tik vakarop, galutinai suardytos ir nugalėtos, pasitraukė ir užsidarė
Mcchetoje ir Tbilisio tvirtovėje Meteche.
Ištisą naktį be perstojo daužė įnirtę persai tvirtovių sienas, veržės į vidų, šimtais lipo ant sienų ir šimtais lavonų krito atgal.
Tik anksti rytą buvo paimta Mccheta, o dienovidy griuvo ir Tbilisio tvirtovė Metechas, kur buvo užsidarę patys narsieji kariai su savo kunigaikščiais.
Nors tvirtovės sienos griuvo, tačiau išlikusieji gruzinai nutarė gyvi nepasiduoti ir, susispietę didžiajame Metecho bokšte, guldė šimtus persų.
Kiek tik jųjų įsiverždavo į vidų, tiek išmesdavo gruzinai lavonų, kad būtų erčiau grumtis ankštuose bokšto tarpsieniuose.
Per visą grumtynių laiką padišachas, didelės minios mažesniųjų chanų ir bekų apsuptas, stovėjo ant Mta Cmindos kalno ir nekantriai laukė persų laimėjimo.
Bet saulė leidos vis žemyn ir žemyn, o ant Metecho vis dar tebeplevėsavo Gruzijos vėliava.
Tada įtūžęs padišachas nusiuntė kelis bekus pranešti vyriausiajam kariuomenės vadui, kad, jei iki saulei nusileidžiant nesuplevėsuosianti ant Metecho bokšto musulmonų pranašo vėliava, tai jis liepsiąs savo tarnams išrėžti jam iš nugaros diržą.
Bet ir tai negelbėjo.
Juo pikčiau veržėsi persai į bokštą, juo karščiau juos atgal stūmė gruzinai.
Prieš saulei nusileidžiant, vyriausiasis persų kariuomenės vadas, pamatęs, kad bokšto nepaimsiąs, šoko nuo Metecho sienų į putojančias Kuros bangas ir nusiskandino; o bokštas tik ryto metą buvo paimtas, kai pats padišachas ėmė kariuomenei vadovauti.
Nugalėjęs gruzinus ir užėmęs abi jų sostines – Mcchetą ir Tbilisį, –
padišachas iš pradžių iškilmingai padėkojo Alachui už krikščionių nugalėjimą, o paskui pasiskelbė visos Gruzijos valdovu ir, apsigyvenęs Meteche, vienas gruzinų cerkves griovė, kitas pavertė mečetėmis, kankino krikščionis ir varu vertė juos musulmonais.
Išlikusiems gruzinams ir miestų seniūnams paskelbė, kad, jei jie per keturias dienas ir per keturias naktis nepristatysią jam dviejų maišų aukso, dešimties tūkstančių arklių ir tūkstančio skaisčiausių mergaičių, tai ten, kur pereisiąs jo arklys, šimtą metų žolė nebeaugsianti.
Pristatyti dešimt tūkstančių arklių, nors vargiai, bet įstengė gruzinai, o apie tūkstantį skaisčiųjų mergaičių bei du maišus aukso ir svajoti negalėjo, nes ne tik visas skaisčias, bet ir bent kiek gražesnes mergaites buvo jau išrankioję turkai, lezginai ir kiti šiaurės kalnėnai; o auksą vieni gruzinai per ilgą kovos metą visai buvo išleidę, kiti slėpė jį kalnuose ir miškuose ir tokiu trumpu laiku niekas jo pristatyti negalėjo.
Gruzijos kalnuotojoj šiaurėj, kur devynis mėnesius per metus žemė esti sniegu apklota, ant sunkiai prieinamos kalno viršūnės, Kazbeko papėdėje, stovėjo senas turtingas šventosios Ninos vienuolynas.
Ne vieną kartą buvo kreipęsi gruzinai į šventosios Ninos vienuolius ir ne vieną kartą gelbėjo brolija savo tėvynę nuo didelių nelaimių – čia pinigais, čia sumaningais patarimais.
Ir šiuo žygiu gruzinai nutarė kuo veikiausiai kreiptis į savo gelbėtojus.
Bet tuo laiku sunku buvo juos pasiekti.
Visi kalnai, per kuriuos ėjo į vienuolyną siauri takeliai, buvo dar apdengti gilių giliausio sniego, ir dažnai atsitikdavo, kad sniegynai užgriūdavo aūlus, užklodavo miškus, kelius.
Nepaisant to, atsirado keli narsuoliai, gimę ir augę kalnuotojoj šiaurės Gruzijoj, kurie, pasiėmę raštus į šventosios Ninos vienuolius ir prisikrovę ant asilų maisto, šiltų drabužių, virvių ir kitų reikalingų laipioti po kalnus daiktų, leidosi į netolimą, bet sunkią ir pavojingą kelionę.
Didelė žmonių minia ir dvasininkai, palydėję juos iki snieguotųjų kalnų,
melsdamies pasiliko apačioj laukti jų laimingai pargrįžtant.
Dvi dienas ir dvi naktis lipo narsūs gruzinai į kalnus ir tik trečiąjį vidunaktį, privargę, nušalę, išalkę, nustoję pakeliui didžiosios dalies savo draugų ir gyvulių,
kurie nukrito į bedugnes, pasiekė kalno viršūnę ir pasidūzgeno į vienuolyno vartus.
Neveikiai įsileido juos į vidų nusigandę vienuoliai, nes niekados dar šiuo metu nebuvo jų aplankęs nė vienas žmogus; dargi aršūs ingušai ir laipiotojai chevsurai niekados šiuo metu vienuolyno nepuldavo.
Ištisus devynis mėnesius vienuoliai būdavo atskirti nuo viso pasaulio.
Užtat viduvasarį, kada aptirpdavo žemesniųjų kalnų sniegas ir nuslūgdavo ledynų upeliai, vienuolyną aplankydavo daugybė žmonių ir sunešdavo daug pinigų ir maisto, kurio užtekdavo brolijai visiems metams.
Per tuos tris mėnesius ne tik gruzinai vykdavo būriais ir visais takais į šventosios Ninos vienuolyną, bet lankydavo jį ir kitų krikščioniškųjų šalių žmonės: atkeliaudavo net tolimosios
Graikijos ir Balkanų gyventojai.
Per tuos mėnesius dieną ir naktį skambėdavo vienuolyno varpai, degdavo žvakės ir būdavo laikomos pamaldos.
Kaip trys dienos prabėgdavo tie trys mėnesiai, ir vienuoliai nepastebėdavo, kaip vėl ateidavo nuobodi žiema.
Pirmajam sniegui kalnuose iškritus, visi maldininkai skubėdavo nusileisti nuo kalno žemyn, ir vieną dieną nebelikdavo vienuolyne nė vieno svetimo žmogaus.
Išlydėję paskutiniuosius maldininkus, sueidavo visi vienuoliai į didįjį bokštą ir ten pasimeldę skaitydavo ir skirstydavo suneštąsias dovanas bei auksą, o suskaitę ir sutvarkę, slėpdavo jas vienuolyno landynėse.
Nuobodžios būdavo vienuoliams žiemos.
Kartu su žmonėmis išskrisdavo iš vienuolyno pastogių ir visi paukšteliai.
Skrisdavo jie į pietuose visados žaliuojančius, mėlyno ūko aptrauktus klonius, kurie nuo vienuolyno kalno viršūnės buvo panašūs į jūras su daugybe iš vandens kyšančių uolų ir salų.
Iš kitų trijų šonų aplink vienuolyną stovėjo amžinai snieguoti kalnai su Kazbeku viduryje, tyravo mėlyni ledynai ir tartum milžinų rogių išvažinėti sniego laukai, tarp kurių tęsėsi giliai įsirėžusios tarpukalnės ir juodavo gilios bedugnės.
Savaitėmis degdavo tada saulės spinduliuose tyras, amžinai baltas kalnų sniegas.
Ilgas valandas žiūrėdavo vienuoliai, grožėdavos stebuklinga gamta ir negalėdavo atsigėrėti jos skaistumu.
Ypač mėgdavo jie gėrėtis sniego spingsėjimu saulei tekant, kada nubalusios kalnų viršūnės staiga, lyg ko susigėdusios ar didžiai pradžiugusios, pradėdavo rausti, besimaudydamos spindulių vilnyse,
mirgėti visomis vaivorykštės spalvomis ir kloti ilgus šešėlius.
„Šventas, šventas Viešpats Dievas, dangaus ir žemės leidėjas...“ – iškilmingai, apsalusia širdimi, giedodavo tada brolija, o pats vyriausias vienuolis laikydavo ištiesęs rankas viršum Gruzijos ir laimindavo nuo kalno visą šalį ir žmones.
Vaidendavos tada vienuoliams, kad ir skaisčiosios kalnų viršūnės bei nebylės uolos, ir šniokščią kalnų upeliai pritaria jiems ir drauge garbina iškilniojo Kaukazo kūrėją.
Retkarčiais išeidavo brolija po kalnus pasivaikščioti.
Išeidavo dvejetais, giedodami šventąsias giesmes, bet, paėjėję kiek tolėliau nuo vienuolyno ir radę tinkamą vietą, susikurdavo ugnį, kepdavo šašlykus, išsitraukdavo iš po skvernų odinius vyno maišiukus ir imdavo linksmintis.
Nežinia iš kur atsirasdavo ir sudundėdavo sazas, vienu metu pritardavo jam zurna, graudi čanura ir skardus diplipitas...
Štai išėjo iš vienuolių būrio vienas ir kraipydamasis ėmė šokti lezginką...
Išėjo antras, dailiai pakėlė ant galvos dešiniąją ranką, nuleido žemyn akis ir,
grakščiai mindamas kojomis, o kairiąja ranka plevėsuodamas nežinia iš kur paimta moteriška čadra, vilioja pirmąjį kaip juodakė gruzinaitė...
„Tra ta ta ta ta ta taa...“ – verkia po kalnus graudi čanura ir užkimusiu balsu pritaria jai zurna.
„Viens, du, trys; viens, du, trys...“ – ploja delnais vienuoliai, pritardami sazo dundėjimui.
„Lalalaa... lalaa...“ – spiegia diplipitas, tartum stengdamasis visus peršaukti.
Nebeiškęsdavo tada ir vyriausiasis vienuolis.
Ir jo širdis imdavo tankiau plakti, senas kraujas gyslose virpėti; pakėlęs vyno taurę, imdavo šokti ir jis.
Dar smarkiau plodavo tada delnais visi vienuoliai ir dar žiauriau spiegdavo diplipitas.
Tada jau visus apimdavo pats smagumas: rėkaudavo, šūkaudavo, liedavo be pasigailėjimo vyną ir, vienas kito įsitvėrę, šokdavo...
Išbaidyti iš savo lizdų ir iškilę į padangę ereliai lyg stebėdamies raižydavo orą viršum besilinksminančių vienuolių; baikščios laukinės ožkos ir taurai būriais blaškydavos po ledynus, nesurasdami sau vietos...
Bet štai sugausdavo vienuolyno varpai.
Vienu akimirksniu nutildavo muzika ir šūkavimai.
Vienu metu sustodavo vienuoliai ir lankstydamiesi imdavo žegnotis ir melstis...
Vėl skambėdavo kalnuose šventosios vienuolių giesmės ir vėl tvarkingai dvejetais grįždavo broliai į vienuolyną...
Bet daug daugiau būdavo nuobodžių dienų, dargi baugių, kai, iš visų pusių apsiausti debesų ir apnešti sniego, kelias savaites negalėdavo vienuoliai nė kojos per slenkstį iškelti.
Kai įsitaisys, būdavo, siausti kalnuose pūga, kai ims pustyti nuo Kazbeko sniegą, nešioti tarpukalnėmis ir drabstyti ant vienuolyno sienų;
kai ims, būdavo, kaukti ir švilpti aplinkui vėjas, kai ims ant Devdarako traškėti ledynas, tai...
baugu tada būdavo ir vaidendavos persigandusiai brolijai, kad iš visų pusių apsiautusios jų buveinę piktosios dvasios ir kad, sukdamos ir kaukdamos aplinkui, jos norinčios nuversti vienuolyną nuo kalno į bedugnes arba jį sniegu užnešti.
Dienomis ir naktimis dejuodavo tada brolija, melsdavos ir laukdavo, kada liausis siautusi pūga.
Nebežinodavo tada jie, kuomet diena, kuomet naktis.
Daug stebuklų ir neišaiškinamų atsitikimų tada patirdavo atskirtieji: tai varpai patys savaime imdavo skambėti, tai ant aukurų žvakės, niekieno nedegamos, užsižiebdavo, tai už langų vėlės žmogaus balsu imdavo prašyti vienuolius maldų ir plėštis į vidų...
Melsdavosi tada brolija, pasninkaudavo ir ilgas valandas gulėdavo kryžiumi ant žemės.
Ne vienas vienuolis tada atsimindavo savo gimtinę ramiuose Gruzijos kloniuose, kur niekados nebūdavo nei sniego, nei tokių baisių pūgų; atsimindavo linksmas jaunatvės dienas, gražias kitados mylėtas mergeles...
Ne vienas tada pasigailėdavo pasižadėjęs Dievui tarnauti šiame vienuolyne ir išsižadėjęs visų šio pasaulio malonumų...
Bet pūga praeidavo, o atkutę vienuoliai turėdavo daug darbo, kol atkasdavo nuo vienuolyno sienų sniegą, kol pasitaisydavo sudraskytus stogus, išvartytus kryžius...
Jau buvo geras vidunaktis, kai vienuoliai, įvairiais klausimais ir mėginimais pažinę tikruosius gruzinų pasiuntinius, įsileido juos į vidų.
Pasiuntiniai, gavę iš vyriausiojo vienuolio palaiminimą, tuoj, nepaisydami didelio nuovargio ir alkio, ėmė pasakoti apie baisią iš visų pusių gruzinus užklupusią nelaimę ir su ašaromis meldė broliją kuo veikiausios pagalbos.
Išklausę pasiuntinių, visi vienuoliai suėjo į didelį slaptąjį vienuolyno rūsį, kuriame buvo paslėptas auksas, ir ten pradėjo tartis, kokiu būdu išgelbėjus iš pražūties tėvynę.
Ilgai nesvarstę, be ginčų, visi vienu balsu nutarė kuo veikiausiai atseikėti du maišus aukso, atiduoti pasiuntiniams ir dargi patys palydėti juos nuo kalno.
Bet kai atkasė vienuoliai geltoną žibantį auksą ir ėmė pilstyti į maišus, staiga pagailo jiems prakeiktojo metalo ir pradėjo tarp savęs jie tartis, ar nepasitenkintų padišachas vienu maišu, ar nepasisektų jo permaldauti visai aukso nedavus, rasit, galima būtų išgelbėti tėvynę kitais keliais...
Ir pagaliau nusprendė – aukso visai neduoti, bet kuo skubiausiai išnešti jį į kalnus ir paslėpti ten po amžinuoju sniegu, o pasiuntiniams pranešti, jog visame vienuolyne neatsiradę dargi vieno maišo aukso.
„Bene pirmą kartą naikina ir degina gruzinų kraštą jų priešai musulmonai?
Argi vieną kartą nuniokota Gruzija iš kraujo ir pelenų pakilo ir vėl pražydo?..“
Taip, sąžinės graužiami, ramino patys save vienuoliai ir pilstė į maišiukus po tiek aukso, po kiek galėjo kiekvienas panešti.
Netrukus visas auksas buvo supilstytas į tiek maišiukų, kiek buvo vienuolių.
Padėję vienas kitam užsiristi maišelius ant pečių ir užsigesinę švyturius, tyliai išėjo jie už vartų, pamiršę prieš tokį pavojingą žygį ne tik pasimelsti, bet ir persižegnoti.
Pirmas ėjo vyriausiasis vienuolis ir pats savo ranka atrakinėjo ir užrakinėjo slaptųjų vienuolyno landynių vartelius.
Išėję už vartų ir apsižvalgę nakties tamsoje, buvo jau besileidžią nuo kalno žemyn, tik staiga prieš juos išaugo kaip iš po žemių vienas pasiuntinių ir, pamatęs vienuolius su maišeliais, stvėrė vyriausiąjį už rankos ir baimės ir nustebimo balsu paklausė:
– Tėve, ką darai?!
Bet nesuskubo jis pabaigti paskutinio žodžio, kai vienas vienuolių įsmeigė jam į krūtinę peilį ir nustūmė nuo kalno.
– Prakeikti būkite! Prakeikti...
– suriko nelaimingasis, krisdamas nuo kalno į bedugnę.
– Prakeikti būkite! Prakeikti...
– įvairiais balsais atkartojo kalnai nakties tamsumoj.
– Prakeikti būkite! Prakeikti...
– atsiliepė kalnams bedugnės ir tarpukalnės.
– Prakeikti būkite! Prakeikti...
– silpnas aido atbalsis užbaigė ir patvirtino apačioje, ten, kur iš po ledynų kriokė Devdarakas ir dauboje ūžė Amyluša.
Apčiuopomis, vienas kitam padėdami ir vienas kitą palaikydami, tik jiems žinomais keliukais ėmė leistis nuo kalno auksu nešini vienuoliai.
– Prakeikti būkite! Prakeikti...
– be paliovos skambėjo vienuolių ausyse.
– Prakeikti būkite! Prakeikti...
– kalbėjo kiekvienas sniego gabalėlis, riedėdamas iš po kojų į pakalnę.
Pasiekę Viešpaties Piršto uolą, prie kurios kitados linksmindavos, norėjo vienuoliai, nusimetę sunkius aukso maišus, sėstis pasilsėti, bet staiga suplasnojo sparnais uolos viršūnėje pelėda ir, klykdama keistu baisiu balsu, dingo nakties tamsoje.
– Prakeikti būkite! Prakeikti...
– išgirdo tame riksme šiurpo apimti vienuoliai.
Kaip padūkę, prisispaudę maišus, pasileido jie bėgti per ledyną, nebepaisydami nei kelio, nei savo draugų, risdamiesi uolomis, nerdamiesi į sniegą, šokinėdami per plyšius ir griuvinėdami ant slidaus ledo.
Sukaitę, nuvargę pasiekė vienuoliai Čherio kalną.
Čia vyriausiasis, sunkiai alsuodamas, pasibėgėjo savo draugams į priešakį, norėdamas į juos prabilti ir nuraminti, bet apakusi brolija parstūmė jį ir dar greičiau ėmė kopti į aukštumas.
Pažvelgė atgal atsikėlęs vyriausiasis vienuolis ir nustebo: toli toli pietuose keliose vietose žėravo dideli gaisrai ir plati raudona pašvaistė buvo užėmusi visą akiratį.
Tai padišachas, nesulaukęs iš gruzinų atsakymo, pradėjo niokoti ir deginti šalį.
– Viešpatie, pasigailėk! – nusiminusiu balsu suriko vyriausiasis, tik dabar supratęs, ką padaręs.
Balsu šaukdamas, pasivijo jis savo draugus ir, ranką ištiesęs, parodė į raudoną nuo gaisrų dangų.
Vienu metu sustojo vienuoliai, susispietė į krūvą ir, nusiminimo apimti, pradėjo vaitoti.
O įžiūrėję, kad ugnis sklaistosi kaskart plačiau, vėl pasileido kopti aukštyn ir blaškytis po ledyną.
Nuo Arčkordo kalno viršūnės pamatė vienuoliai vienos liepsnos apimtą
Gruziją, o rytuose, kaip prieš saulei tekant, nuo gaisrų raudoną Kazbeką, kurio viršūnėje kybojo prie kryžiaus prikaltas Kristus, įsmeigęs akis į liepsnojantį kraštą.
Vyriausiasis vienuolis, išvydęs tokį baisų reginį ir didelį stebuklą, numetė maišą, nuleido rankas ir kaip stabo ištiktas sustiro vietoje.
Penki vienuoliai suklaupė eile žemėje, du kniūpsti sukniubo ant maišų, du parpuolė aukštielninki, trys, tartum vienas už kito slėpdamies, sustingo vietoje, o visi kiti susispietė į vieną gurguolę ir apsigobė galvas vienu dideliu apsiaustu.
Tada, atsikreipęs į vienuolius, tarė nuo kryžiaus Kristus:
– Per amžius prakeikti būkite, vienuoliai! Per amžius prakeikti būkite, pralieję nekaltą savo brolių kraują ir pamilę auksą labiau už savo artimą! Per amžius stovėkite dienomis suakmenėję toje pačioje vietoje, per amžius varkite naktimis, tąsydami po kalnus prakeiktąjį metalą! Vargas jums, prakeiktieji, jei jus, per naktį Kazbeko viršūnės nepasiekusius, nušvies saulės spindulys ar pamatys žmogaus akis.
Vargas tada, sakau jums, prakeiktieji, vargas!
Taip taręs Kristus išnyko, o Kazbeko viršūnė dar labiau paraudo nuo naujai ugnies apimtų Gruzijos aūlų ir apžėrė raudonais savo sniegų atspindžiais jau suakmenėjusių vienuolių statulas.
Daug daug nuo tų laikų jau amžių praėjo, daug daug Kaukazo upėmis ir vandens nubėgo.
Daug kartų per tą laiką persai Gruziją degino ir siaubė, daug kartų ir Persija, gruzinų padegta, liepsnojo.
Iš šventosios Ninos vienuolyno, iš
Tbilisio ir Mcchetos tvirtovių tik griuvėsiai beliko.
O užkeiktieji vienuoliai, pavirtę akmenimis, ir šiandien tebestovi toje pačioje vietoje, kur juos prakeikė Kristus, ir šiandien tebevargsta naktimis, tąsydami po kalnus prakeiktąjį auksą.
Ir dabar artimųjų aūlų gyventojai naktimis girdi, kaip užkeiktieji, vilkdami savo auksą į Kazbeko viršūnę, sunkiai alsuoja, verkia ir dejuoja.
Girdi, kaip bastosi nelaimingieji po snieguotus laukus, slidinėja ledynuose, laipioja plikomis uolomis.
Girdi, kaip skamba vienuolių maišeliuose prakeiktasis auksas ir kaip krinta iš po jų kojų akmenys, sniegas ir ledas, kurie padaro kalnėnams daug pragaišties.
Kai kada užkeiktieji, besikarstydami po kalnus, nuverčia netyčia tokią didelę uolą arba ledo gabalą, jog nuo jų kritimo net visos apylinkės kalnai sudreba.
Visų pavojingiausia tuose kalnuose anksti rytą, prieš pat dieną, kada vienuoliai, nepasiekę
Kazbeko viršūnės ir pastebėję rytuose aušrą, galvotrūkčiais bėga į savo vietas.
Baugu darosi kalnėnams, kai retkarčiais praplyšta kurio nors vienuolio maišas ir pasipila iš jo po ledyną prakeiktasis metalas.
Didelis tada kyla triukšmas ir nelaimingojo vienuolio verksmas, nuo kurio netgi pačius drąsiuosius kalnų vadovus ima šiurpas.
Iki aušros rankioja paskui vienuoliai po ledyną auksą, skaito jį ir dėlioja į maišus.
Dar neprasisklaido kalnuose rūkai, o užkeiktieji jau stovi savo vietose ir vėl laukia nakties su tikra viltimi pasiekti Kazbeko viršūnę, paslėpti ten auksą ir nors kartą atsidusti po tiek amžių bergždžio darbo.
Graudu ir baugu šiandien šitose tyrumose, visų pamirštuose kalnuose.
Kiekvienas gruzinas didžiai nuliūsta, pamatęs ant kalno, debesims prasiskyrus, vienuolyno griuvėsius ir suakmenėjusių užkeiktųjų vienuolių statulas.
Niekas jų nesigaili, niekas nemini ir niekas už juos nesimeldžia.
Tik amžinieji keleiviai šaltieji debesys lanko retkarčiais vienuolyno griuvėsius ir, pasigailėję suakmenėjusių vienuolių, glamonėja juos, bučiuoja, klausinėja.
Bet, išklausę, nepravirkę ir nė žodžio nepratarę, šalti, paniurę traukia toliau į amžinąją kelionę.
O žiaurūs kalnų vėjai, tyčiodamiesi vienuolių kančiomis, kaukia, staugia aplinkui, barsto jiems į akis sniego smiltis ir per amžius niūniuoja vienatonę nusiminimo dainą.
Tais metais aš gerai apsiskaičiavau savo pajamas bei išlaidas ir nutariau atsiskirti nuo kaimynų – įsigijau atskirą šiukšlių konteinerį.
Tada gyvenau tokiame miesto užkampyje.
Namą man testamentu užrašė tolima giminaitė.
Persikrausčiau į tą medinę trobą be didelio džiaugsmo.
Prisidėjo rūpesčių
– štai kad ir tas šiukšlių išvežimas… Šalia vos ne per vieną naktį išdygo viešbutis, tiesa, nedidelis, vos kelių kambarių.
Taigi nusprendžiau, man tikrai būtų kvaila mokėti ir už viešbučio šiukšlių išvežimą.
Beje, tas viešbutukas beveik neturėjo pajamų.
Kartą užėjau ten išsikeisti šimtinės ir ką gi, kasoje neatsirado pinigų.
Dar kitą dieną nuėjau nusipirkti cigarečių ir vėl veltui –
baras neturėjo rūkalų.
Taigi siauroje gatvelėje prie mano vartų atsirado graži švediška dėžė ant ratų su kažkokiais numeriais ir tvirta spyna, kurios raktą labai saugojau.
Visi žinome, kaip lengva bet kokį raktą išmesti su šiukšlėmis… Kartą visai netikėtai prie manęs prisigretino žmogus ir paprašė neskubėti užtrenkti dėžės dangčio –
jis norįs pasižiūrėti, ar aš kartais neišmetu knygų.
– Knygų? – susierzinęs pasakiau.
– Taip, taip.
Žmogus panėšėjo į nusigyvenusį tarnautoją.
Taip ir buvo.
Kaip vėliau man pasakojo, už kažkokį paslaptingą prasižengimą jis buvo išmestas iš mokytojų.
Dabar nežinia, iš ko manėsi.
Jis kasdien lūkuriuodavo prie mano konteinerio, godžiai, nekantriai svaidė žvilgsnius į maišą mano rankose, nors jam aiškiai pasakiau, kad knygų neturiu ir artimiausiu metu jų nežadu turėti.
Kartą, ilgai trypinėjęs prie vartelių, jis pasisiūlė nupjauti žolę mano kieme.
Dirbo švariai ir greitai, tačiau, vargšas, į galą visiškai užduso ir išprakaitavo.
Kai nusimetė striukę, pastebėjau, kad jo marškiniuose nėra nė vienos sagos.
Kai norėjau sumokėti už darbą, paaiškėjo, kad neturiu smulkių (tada ir nuėjau į viešbutį išsikeisti šimtinės ir įsitikinau, kad jie turbūt stovi ant bankroto ribos).
– O ne, – tarė buvęs mokytojas.
– Nueinu pas juos dažnokai.
Klientai palieka knygų ir man jas atiduoda.
Kambariai, kaip matyti, nestovi tušti…
Na, jei jūs jau taip norite man sumokėti, užeikime pas mane, aš jums duosiu grąžos.
Taip patekau į jo namus.
Tai buvo tokia pat medinė troba, kaip ir manoji –
sukrypusi ir apsilaupusiom sienom, dejuojančiu priebučiu ir sulopytu stogu –
šie namiūkščiai, likę iš kolektyvinių sodų laikų, tarsi laivai, įšalę laike.
Užėjau vidun ir staiga atšokau persigandęs – visur buvo knygos.
Stirtos siekė lubas, palangės, grindys – viskas buvo nukrauta knygomis.
Žmogus negalėjo praustis, nes knygos buvo suverstos net į vonią.
– Stebitės? – patenkintas tarė žmogus, pjovęs man žolę.
– Tačiau ne aš vienas toks.
Turiu ir bendraminčių.
Čia iš netoliese esančios kunigų seminarijos kartais užeina pažįstamas kunigas.
Iš jo sulaukiu priekaištų.
Jis sako, kad knygų aš turįs netgi per mažai.
Jaučiausi sutrikęs.
Tylėdamas žvalgiausi, paskui paklausiau:
– Ką jūs žadate veikti šeštadienį, rytoj?
– Aš nežinau.
Nieko.
Stengiuosi nuo namų be ypatingo reikalo nenutolti.
Saugau namus.
Kiekvienas plėšikas susigundytų, jei žinotų, kokie lobiai čia slepiasi.
– Ir teisingai darote.
Vadinasi, jumis galima pasitikėti.
Rytoj šiukšlių išvežimas.
Gal padarysite man paslaugą?
– O jūs pats? Drįstu paklausti…
– Esu pakviestas į vestuves.
– Toli?
– Ne, tik dvi stotelės troleibusu.
– Mat kaip, – užsimąstė buvęs mokytojas.
– Jau daugybę metų nesu buvęs vestuvėse.
Niekas nebekviečia.
– Ir, staiga pagyvėjęs, tęsė: – Dažnai, ruošdamiesi naujam gyvenimui, prieš vestuves žmonės atsikrato knygų.
Aš nieko neatsakiau į tą jo pastabą.
– Štai jūsų pinigai už darbą.
Eidamas namo galvojau – jis taip ir neprižadėjo man padėti.
O apie bičiulį kunigą, aišku, melas.
Seminarijos dėstytojai labai užimti.
Mišios, paskaitos, brevijorius, sielovada…
Aš atsidariau vartelius.
Mano numeruotas konteineris atrodė tarsi ginklų dėžė, iškritusi iš karinio lėktuvo.
Atėjo šeštadienis.
Aš išskubėjau į vestuves.
Truputį vėlavau, tačiau laikausi principo – jokio išlaidavimo, ir tas kelias stoteles važiavau troleibusu.
Ir koks buvo mano nustebimas, kai prie draugo namų staiga pamačiau savo kaimyną, išlipantį iš taksi.
Jis ėjo žvalgydamasis į šalis, jo ilga plona nosis uodė orą, ar nepajus knygų kvapo.
Ir jis vilkėjo tais pačiais marškiniais, visiškai be sagų, ir ant įkritusios plikos krūtinės kadaravo škaplieriai ir kryželis.
Vieną kartą didysis kunigaikštis Gediminas išvyko iš savo sostinės Kernavės medžioti už penkių mylių, už Neries, ir rado girioje gražų kalną, apsuptą ąžuolynų ir lygumų; jam didžiai patiko, jis apsigyveno tenai, įkūrė miestą ir davė jam Trakų vardą – tenai, kur buvo Senieji Trakai; ir iš Kernavės perkėlė savo sostinę į Trakus.
Neilgai trukus, išvyko didysis kunigaikštis Gediminas medžioti už keturių mylių nuo Trakų; ir randa ties Vilnios upe gražų kalną, ant kurio užtinka didžiulį žvėrį, taurą, užmuša jį ant to kalno, kuris ir dabar tebevadinamas Taurakalniu.
O kad buvo labai vėlu grįžti į Trakus, jis sustojo Šventaragio slėnyje, kur degindavo pirmuosius kunigaikščius, ir čia apsinakvojo.
Tenai miegodamas, jis susapnavo, kad ant kalno, kuris buvo vadinamas Kreivuoju, o dabar Plikuoju, stovi didžiulis geležinis vilkas, o jame staugia tarytum šimtas vilkų.
Pabudo iš miego ir tarė savo žyniui, vardu Lizdeikai, kuris buvo rastas erelio lizde, – tasai
Lizdeika buvo Gedimino žynys ir vyriausias pagonių kunigas: „Susapnavau keistą sapną.“
Ir nupasakojo viską, kas jam sapne buvo pasirodę.
Tasai žynys Lizdeika tarė: „Didysis kunigaikšti, geležinis vilkas reiškia: sostinė čia stovės, o staugimas jo viduje – tai jo garsas sklis po visą pasaulį.“ Ir didysis kunigaikštis
Gediminas tuoj rytojaus dieną nebeišvykdamas pasiuntė žmonių ir įkūrė vieną pilį Šventaragyje – Žemąją, o antrąją – Kreivajame kalne, kuris dabar vadinamas
Plikuoju, ir toms pilims davė Vilniaus vardą.
Ir, įkurdinęs miestą, perkėlė savo sostinę iš Trakų į Vilnių ir pirmuoju
Vilniaus vaivada paskyrė savo etmoną Goštautą, Stulpų herbo, gimusį iš
Grumbio, kurį vokiečiai Kaune buvo paėmę nelaisvėn.
